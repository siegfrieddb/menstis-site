---
title: Dekalog
---
<center>
<img src="deka.jpg" >
</center>
<a name="KLA"></a>

## **Klapbord**

De tiendelige filmcyclus <span style="color:blue">**Dekalog**</span>, in het Nederlands <span style="color:blue">**Decaloog**</span>, is een Poolse productie, gerealiseerd door het duo Krzysztof Kieslowski en Krzysztof Piesiewicz.

>De eerste is een Poolse regisseur, geboren in 1941 en overleden in 1996. De tweede is een Poolse advocaat en scenarioschrijver, geboren in 1946. Beiden werkten intens samen aan tien scenario’s voor tien filmverhalen van circa 55 minuten, bestemd voor de Poolse televisie.

>Het uitgangspunt van hun project was de tekst van _de Bijbelse Tien Geboden_. Ze namen die bekende tekst als referentiekader, dus niet als uitgangspunt voor een vrij letterlijke toepassing of illustratie. Ze kozen voor _tien verschillende verhalen_met telkens andere personages. Ze verbonden die met elkaar verbonden via _de gemeenschappelijke locatie_.

>De personages wonen allemaal in een en zelfde moderne wijk van woonblokken. De opnames gebeurden inderdaad in _de Stawki-wijk_ in Warschau.

>De opnames zelf vonden plaats van 8 maart 1987 tot juli 1988. Kieslowksi monteerde de opnames <span style="color:blue">**Dekalog**</span>**Dekalog** in wereldpremière op de Poolse televisie. De respons was zo massaal positief dat de reeks ook als aparte films buiten Polen werden uitgebracht, eerst op internationale filmfestivals, daarna via het art house circuit over de hele wereld.

>Kieslowski maakte van <span style="color:blue">**Dekalog 5**</span> en <span style="color:blue">**Dekalog 6**</span> een aparte langere bioscoopversie onder de titels _A Short Film About Killing_ en _A Short Film About Love_. De filmmuziek van <span style="color:blue">**Dekalog**</span> is van de Poolse componist Zbigniew Preisner. 

<a name="SYN"></a>

## **Synopsis**

<span style="color:blue">**Dekalog 1**</span> verwijst naar de eerste van de Tien Geboden. In de Nederlandse versie die via het godsdienstonderwijs (de Mechelse Catechismus) werd verspreid, luidt het eerste Gebod: ‘_Bovenal bemin één God_’. Via de personages van de vader Krzysztof en zijn zoontje Pawel thematiseert Kieslowski- Piesiewicz de relatie mens - God. Vader Krzysztof is als professor linguïstiek een woordvoerder van de moderne mens. Hij doceert het geloof dat de moderne mens via de computertalen de metafysische positie die voorheen God bekleedde, kan uitschakelen en overnemen. Irena, de zuster van de professor en de tante van Pawel, is catechiste. Zij ontfermt zich gedeeltelijk over Pawel en opent voor de jongen de poort van het religieuze leven. De hardnekkigheid waarmee Krzysztof het gelijk van zijn geloof in de moderne vooruitgang wil bewijzen, kost het leven van zijn zoontje. Tegenover de dood wordt hij machteloos. 

<span style="color:blue">**Dekalog 2.**</span> Het tweede van de Tien Geboden (‘_Zweer niet ijdel, vloek noch spot_’) handelt over het verbod om de naam van God ijdel te gebruiken. In het tweede verhaal van Kieslowski- Piesiewicz staat Dorota Geller centraal. Ze is violiste in het Filharmonisch Orkest. Haar man, Andrei, lijdt aan een kwaadaardige kanker en verblijft op de afdeling in het ziekenhuis waarvan de oudere geneesheer, buurman van Dorota en Andrei, het hoofd is. Dorota en Andrei konden tot nu toe geen kinderen krijgen. Nu is ze zwanger van Witek, een collega van het orkest, met wie ze een kortstondige verhouding heeft gehad, mede vanuit haar kinderwens. Dorota wil echter Andrei niet verliezen. Ze overweegt abortus wanneer ze de zekerheid had dat Andrei kan genezen. Die zekerheid vraagt ze aan haar buurman, de geneesheer. 

<span style="color:blue">**Dekalog 3.**</span> In de christelijke traditie is het derde gebod van de Joodse decaloog omgevormd tot: ‘_Heilig steeds de Dag des Heren_’. Kieslowski- Piesiewicz situeren het derde verhaal op kerstavond; het verhaal eindigt bij de komst van het daglicht op kerstdag wanneer de klok het zevende uur aanwijst. Via het getal zeven plaatsen Kieslowski- Piesiewicz het verhaal in het teken van de Bijbelse betekenis van de zevende dag, de zondag, ‘de Dag des Heren’. Centraal staan de taxichauffeur Janusz en de alleenstaande vrouw Ewa. Beiden hebben drie jaar geleden een kortstondige, buitenechtelijke relatie gehad. Janusz heeft een gezin met zijn vrouw en hun twee kinderen. Ze wonen samen de middernachtmis bij. Ewa ziet Janusz en zijn gezin in de kerk. Na de mis belt ze aan bij haar vroegere minnaar. Ze lokt Janusz naar buiten met de leugen dat ze hopeloos op zoek is naar haar man die niet is thuisgekomen. Zo probeert aldus de eenzaamheid die op kerstavond en –nacht zwaarder doorweegt dan anders, te verdrijven. Janusz probeert haar te helpen. Wanneer Ewa om zeven uur ’s morgens de waarheid opbiecht, keert Janusz ongeschonden terug naar zijn gezin. 

<span style="color:blue">**Dekalog 4.**</span>  Het Bijbelse vierde gebod handelt over de kinderen en de ouders: ‘_Vader, moeder zult gij eren_.’ Kieslowski- Piesiewicz stellen hun vierde verhaal in het teken van het vaderschap. De personages heten Anka, een studente aan de kunstschool, Jarek, haar vriend-medestudent, en Michal, weduwnaar en de vader van Anka. De ethische spankracht van het verhaal handelt over de betekenis van het vaderschap in een relatie vader-dochter waarbij de vader niet de biologische vader is.

<span style="color:blue">**Dekalog 5.**</span> Het vijfde van de Tien Geboden is wel het bekendste: ‘_Gij zult niet doden_’, in de catechetische stijl: ‘_Dood niet, geef geen ergernis_.’ Kieslowski- Piesiewicz plaatsen hun vijfde verhaal in het teken van de doodstraf. De personages zijn Piotr Balicki, Waldemar Rykowki, Jacek Lazar. Piotr is een pas gediplomeerde advocaat, Waldemar is een taxichauffeur, de jonge twintiger Jacek stapt in de taxi van Waldemar en, zonder enig aanleiding, vermoordt hij de man. Piotr wordt de advocaat van Jacek, zijn eerste klant.

  <span style="color:blue">**Dekalog 6.**</span> Het zesde Gebod handelt over seksuele relaties. ‘Doe nooit wat onkuisheid is.’ Dit is een katholieke vertaling van de Joodse formulering: ‘_Gij zult geen echtbreuk plegen_.’ Over dat laatste handelt het zesde verhaal van Kieslowski- Piesiewicz. De hoofdpersonages zijn jonge postbediende Tomek en de ongehuwde kunstenares Magda. Tussen beiden ontstaat er een relatie via de verrekijker waarmee Tomek Magda begluurt. Wanneer hij met Magda contact zoekt, vernedert ze hem seksueel vanuit haar cynische kijk op seksualiteit. Ze heeft echter de gevolgen van haar gedrag tegenover Tomek niet ingeschat.

<span style="color:blue">**Dekalog 7.**</span> Het zevende gebod verbiedt _het stelen_. Het zevende verhaal van Kieslowski- Piesiewicz handelt niet expliciet over dieven. Het verhaal vertrekt van de vraag van de tweeëntwintigjarige ongehuwde moeder Majka: ‘Kan je stelen wat van jou is?’ In het verhaal zit een ethische bezinning over het stelen van gevoelens, verbonden met het zesjarige Anka, het dochtertje van Majka die bij haar moeder Ewa inwoont. Naar de buitenwereld toe, gedraagt de veertigjarige Ewa zich als de moeder van Anka.

<span style="color:blue">**Dekalog 8.**</span> In het achtste Gebod staat _het liegen_ centraal. God verbiedt de leugen, een wijd verspreid gebruik onder mensen. Het Bijbelse Gebod gaat letterlijk over de morele afwijzing van het afleggen van een valse verklaring of getuigenis. In hun achtste verhaal verplaatsen Kieslowski- Piesiewicz de rechtszaal naar de collegezaal aan de universiteit van Warschau. Elzbieta Lorenz is een Poolse Jodin die in de Verenigde Staten woont. Ze is naar de universiteit in haar geboortestad gekomen om er het college te volgen van vrouwelijke professor in ethiek, Zofia. Elzbieta heeft Zofia’s boeken van het Pools naar het Engels vertaald. Tijdens het college komt er een ethische confrontatie tussen Zofia en Elzbieta. Die confrontatie brengt de pijnlijke herinnering aan de Jodenvervolging in Polen naar boven.

<span style="color:blue">**Dekalog 9.**</span> Het negende verhaal van Kieslowski- Piesiewicz gaat opnieuw vrij om met de katholieke formulering van het negende Gebod: ‘Ge zult geen onkuisheid begeren’ of ‘Doe nooit wat onkuisheid is’ (Mechelse Catechismus). Concreet zoomt het verhaal in op het echtpaar Hanka en Romek. Hij is een hartchirurg. Door een ziekte is hij impotent. Hij ontdekt dat zijn vrouw Hanka regelmatig contact heeft met een zekere Mariusz. Hanka en Romek zoeken elk afzonderlijk een weg om toch hun wederzijdse liefde en hun huwelijk te beschermen. De regie van toevalligheden en het spel van argwaan en onmacht maken dat hun weg erg hobbelig verloopt.

<span style="color:blue">**Dekalog 10.**</span> Het niet-begeren van andermans goed ― het Tiende Gebod ― staat centraal in het laatste verhaal van Kieslowski- Piesiewicz. Twee broers, Jerzy en Artur Korzen, beslissen na het overlijden van hun vader, een bekende Poolse filatelist, de kostbare collectie van hun vader te bewaren en nog beter te beveiligen. Ze offeren alles op voor het behoud van het kostbare goed waarvan ze de waarde nog willen vergroten tot ze vaststellen dat ze zijn bestolen. 

<a name="CIN"></a>

## **Cinematografie**

<span style="color:darkkhaki">**SPIEGELING.**</span> Cinematografisch werkt Kieslowski met het fenomeen spiegeling. Dat is in de eerste plaats letterlijk te verstaan.

>In <span style="color:blue">**Dekalog 6**</span> bijvoorbeeld spiegelen zich de begin- en eindsequenties in elkaar via een letterlijk spiegelbeeld. In het begin en op het einde komt Magda naar het postkantoor waar Tomek werkt. Kieslowski maakt gebruikt van het reflecterende glas van het postloket om het gereflecteerde gelaat van Magda samen te brengen met dat van Tomek. 

>In de andere delen van de <span style="color:blue">**Dekalog**</span> komen verschillende sequenties voor waarin de personages in de spiegel kijken. <span style="color:blue">**Dekalog 5**</span> opent zelfs met een spiegelbeeld, namelijk dat van de student rechten Piotr. Hij staat op het punt zijn laatste examen af te leggen. Gedurende het hele verhaal bewaart Piotr die reflexieve, beschouwende houding waarmee Kieslowski-Piesiewicz zich identificeren.

>Maar de spiegeling als cinematografisch principe reikt verder dan de _letterlijke_ spiegeling. Kieslowski gebruikt ook de _narratieve_ spiegeling. Dat gebeurt bijvoorbeeld door <span style="color:blue">**Dekalog 1**</span> en <span style="color:blue">**Dekalog 2**</span> in elkaar narratief te spiegelen. Niettegenstaande de personages van <span style="color:blue">**Dekalog 1**</span> en <span style="color:blue">**Dekalog 2**</span> niets met elkaar gemeen hebben, behalve dat ze in dezelfde buurt wonen, spiegelen beide delen zich toch in elkaar. <span style="color:blue">**Dekalog 1**</span> staat narratief in de modus van de dood, terwijl <span style="color:blue">**Dekalog 2**</span> zich ontwikkelt in de modus van het leven. De dood van de kleine Pawel (<span style="color:blue">**Dekalog 1**</span>) spiegelt zich in de nakende geboorte van het eerste kind van Dorota en Andrei (<span style="color:blue">**Dekalog 2**</span>).

>Behalve de letterlijke spiegeling en de narratieve spiegeling, werkt Kieslowski ook nog met de _structurele_ spiegeling. Die duidt op de opbouw van de vertelling die verloopt volgens de stijlfiguur van het chiasme. Verwijzend naar de Griekse letter X betreft het een herhaling via omkering. Dat kenmerkt bijvoorbeeld zeer sterk de opbouw van <span style="color:blue">**Dekalog 5**</span> en <span style="color:blue">**Dekalog 6**</span>. In <span style="color:blue">**Dekalog 5**</span> is er eerst het verhaal van de moordenaar Jacek, daarna volgt het verhaal van advocaat Piotr die wordt geconfronteerd op de moord op Jacek via de doodstraf. In <span style="color:blue">**Dekalog 6**</span> bekijkt eerst Tomek Magda via de verrekijker, nadien zoekt Magda contact met Tomek via haar verrekijker en haar raam.

<span style="color:darkkhaki">**EENHEID IN VERSCHEIDENHEID.**</span>  De tien verhalen staan ieder op zich. Ze kennen telkens andere hoofd- en nevenpersonages. Tegelijkertijd zijn ze in menig opzicht met elkaar verbonden.

>Dat gebeurt natuurlijk door de eenheid van locatie, de wijk met de woonblokken. Daarnaast worden hoofdpersonages soms figuranten. In <span style="color:blue">**Dekalog 3**</span> bijvoorbeeld komt taxichauffeur Janusz thuis. Wanneer hij de deur van het appartementsgebouw wil openen, is Krzysztof, de vader van Pawel in <span style="color:blue">**Dekalog 1**</span>, hem voor.

>De onderliggende eenheid blijkt ook uit de betiteling. Alle verhalen hebben dezelfde titel: <span style="color:blue">**Dekalog**</span>; alleen hun nummer van hun plaats in het geheel verschilt. De onderliggende eenheid, aanwezig in de hoofdtitel, duidt op _de eigentijdse interpretatie van de Bijbelse Decaloog_, beter gekend als _De Tien Geboden_.

>Die ethische eenheid krijgt nog een gemeenschappelijke verschijning in de existentiële scène waarop de tien verhalen met hun personages zich bewegen. Alle verhalen zijn _levensverhalen_. De personages denken daarbij niet aan een aanwezig gebod of verbod. Hun gedrag ontwikkelt zich vanuit hun eigen existentiële ervaringen in de regie van het toeval. Die ervaringen primeren.

>De narratieve onderlegger verdwijnt niet achter een dogmatische wand van geboden en verboden. In de optiek van <span style="color:blue">**Dekalog**</span> vormen die geboden en verboden geen statische uitspraken die het menselijk gedrag vanboven af willen dirigeren. Ze staan niet boven het leven van de personages. De eeuwenoude set van geboden en verboden zitten verweven in de existentie van de concrete personages. Hun existentie beweegt zich op het dramatisch ritme van lijden en geluk, verdriet en vreugde, donker en licht.

>Een bijzonder aspect van die onderliggende eenheid is de verschijning van een vreemd personage in negen van de tien verhalen, namelijk van <span style="color:blue">**Dekalog 1**</span> tot en met <span style="color:blue">**Dekalog 9**</span>. Het betreft _het anonieme personage_ dat op het eerste gezicht een figurantenrol speelt. Maar omdat hij in negen van de tien verhalen telkens optreedt in verschillende rollen, is hij een dominante beeldmetafoor. De eerste keer verschijnt hij in <span style="color:blue">**Dekalog 1**</span>. In enkele scènes zien we hem zitten bij het meer waar zich aan houtvuur warmt. Hij blijkt een zwijgende getuige te zijn van het gebeuren. Hij komt echter nooit tussen om het verloop van het gebeuren te beïnvloeden. Zijn verschijning is tevens zuiver beeldend. In <span style="color:blue">**Dekalog 9**</span>, zijn laatste verschijning, komt de anonieme man in beeld als fietser. Blijkbaar reist hij al fietsend door het land, want aan zijn fiets heeft hij een kleine bagagedrager waarop hij enkele reistassen heeft vastgemaakt. Opnieuw is hij de bevoorrechte getuige van een dramatisch moment. Romek worstelt met zijn gevoelens van onmacht, verdriet en vertwijfeling, en rijdt bewust met zijn fiets van een brug de afgrond in.  

<span style="color:darkkhaki">**BEELDEND DENKEN.**</span>
De cinematografie van Kieslowski beoefent het beeldend denken op het hoogste niveau. Dat blijkt al uit de spanning tussen de titel <span style="color:blue">**Dekalog**</span> en de tien verhalen.

>De titel verwijst direct naar het Bijbels thema van _de Tien Geboden_. In een meer hedendaagse versie noemt men ze nu ook soms _De Tien Woorden_. Het Griekse ‘decaloog’ bestaat immers uit het getal tien (‘deca/δέκα’); logos (‘λόγος’) betekent letterlijk ‘woord’ en bij uitbreiding ‘zinnen’ die samen een samenhangende geheel, een tekst, vormen. In de traditie is _logos_ synoniem geworden van logica, wetenschap.

>In het woord ‘decaloog’ staat ‘logos’ duidelijk voor de tien goddelijke woorden die samen een tekst van de tien geboden en verboden vormen. Die tekst handelt over morele voorschriften met een goddelijke status.

>Het gaat inderdaad om tien voorschriften die volgens _Exodus 20_ door God zelf zijn geschreven in twee stenen tafelen met de pen van de bliksem. De nadruk ligt duidelijk op het spreken. Aldus God: ‘_Jullie zijn er getuige van geweest dat ik vanuit de hemel tot jullie heb gesproken_’. (Ex 20:22). God en Taal staan bovenaan. Het beeld onderaan. Het joodse iconoclasme is vermaard. Het stipuleert dat God en bij uitbreiding het religieuze enkel bereikbaar en ervaarbaar is via het medium van de Taal.

>Indien dat zo is - wat inderdaad eeuwenlang het geval is geweest - dan kunnen de tien verhalen van de <span style="color:blue">**Dekalog**</span> enkel illustraties zijn van de goddelijke Logos. De verhalen kunnen niet meer zijn dan beeldende illustraties van die Tien Woorden.

>Als de <span style="color:blue">**Dekalog**</span> echter iets niet is, dan wel een illustratie van een goddelijke Tekst. In de <span style="color:blue">**Dekalog**</span> herinterpreteert Kieslowski de Bijbelse _Tien Geboden_ vanuit een beeldend perspectief. Het uitgangspunt zijn de verhalen, cinematografisch verteld. Ze beoefenen het beeldend denken.

>Dat verklaart de vele _beeldmetaforen_ in <span style="color:blue">**Dekalog**</span>. Een van de belangrijkste is wel het anonieme personage in <span style="color:blue">**Dekalog1**</span> tot en met <span style="color:blue">**Dekalog9**</span>. Zijn verschijning is zuiver beeldend. Hij heeft geen achtergrond, geen karakter, geen eigen verhaal.

>Maar ook in ieder van de <span style="color:blue">**Dekalog**</span>-verhalen komen er talrijke beeldmetaforen voor. We blijven exemplarisch stilstaan bij de beeldmetafoor van het _theater_ in <span style="color:blue">**Dekalog7**</span>.

>In de sequentiereeks die zich situeert in het kindertheater werkt Kieslowski de metafoor van het theater beeldend uit en integreert die in de betekenisruimte van het drama met Majka, haar moeder Ewa en haar dochtertje Anka. Samen bezoeken ze het kindertheater. Dat bevindt zich in het grote gebouw van het _Paleis van Cultuur_ te Warschau. Kieslowski brengt het gebouw duidelijk in beeld. Hij laat de neoklassieke, statige allure van het gebouw oplichten.

>De uitstraling van het cultuurgebouw contrasteert met de woonblokken van de Stawki-wijk. <span style="color:blue">**Dekalog7**</span> opent trouwens met beelden van die appartementsblokken, op de klankband begeleid met een harde schreeuw van een angstig kind. Later leren we dat het kind Anka heet. Van die angst bij Anka is in het kindertheater niets meer te merken. Het meisje voelt er zich thuis. Ze volgt gespannen het opgevoerde stuk over de gevangen genomen prinses en danst nadien mee met de kinderen en de levende poppen op de scène. In de grote ruimte krijgen de kinderen ademruimte. Uitgerekend daar ‘ontvoert’ Majka haar eigen dochtertje Anka.

>Kieslowski betrekt het spel op de scène direct op wat er zich afspeelt tussen de personages. De bevrijding van de prinses in het toneelstuk zinspeelt direct op de ‘bevrijding’ van Anka door haar moeder Majka.

> _De uitdieping van de beeldmetafoor van het theater_ krijgt nog meer betekenislagen via de scènes van Majka en Anka die weglopen uit het theatergebouw. Kieslowski situeert die dramatische ontsnapping als een vlucht uit de schijn van hun Stawki-bestaan.

>De cineast ent _de traditionele en negatieve betekenis van het theater_ als schijnwereld niet op die theaterwereld zelf, maar uitgerekend op de echte wereld waarin Ewa, Majka en Anka dagelijks leven. Die situeert zich in het Stawki-appartement en dat verschijnt nu als ‘het theater’ in de negatieve zin, de plaats waar de schijn regeert.

>Ewa dwingt immers haar eigen ongehuwde dochter Majka naar de buitenwereld haar eigen moederschap te verloochenen en Anka niet als haar eigen dochtertje maar als haar zusje te erkennen. Moeder Ewa is immers ook schooldirectrice. Ze wil geen roddels over zich heen krijgen wegens haar ongehuwde dochter-moeder.

> _Kieslowski draait dus de traditionele, negatieve betekenis van het theater om_. Hij werkt die betekenis beeldend en in een positieve zin uit. _Door de eigen narratieve context maakt hij van het echte theater een plaats van waarheid_. We zien dat in de sequentiereeks in het _Paleis van Cultuur_ waar Ewa voor het eerst haar zelfzekerheid verliest. Zij komt nu angstig en onzeker over. Ze raakt zelfs in paniek en valt uit haar rol van directrice die het spel van de schijn beheerst en regisseert. Op de trappen van het gebouw verliest ze letterlijk haar evenwicht en struikelt ze over haar eigen voeten. De draagwijdte daarvan blijkt uit de verdere ontwikkeling van het verhaal waarvan de cineast de betekenis _creatief_ uitwerkt vanuit _de beeldmetafoor van het theater met zijn vermeende tegenstelling schijn-zijn_.

<a name="BET"></a>

## **Betekenisruimte**

<span style="color:darkkhaki">**VOORBIJ HET MORALISME.**</span> Kieslowski-Piesiewicz illustreren de _Bijbelse Tien Geboden_ niet. Dat impliceert dat ze _afstand nemen_ van de traditionele, moralistische interpretatie ervan zoals die eeuwenlang is beoefend door _de zowel Joodse als christelijke theologieën en hun respectieve godsdienstige gezagsdragers_.

>Het moralisme bouwde op de _Tien Geboden_ een net van voorgeschriften, geboden en verboden. Die werden over het reële leven van mensen uitgespreid. Dat moralisme met _zijn zwart-wit denken_ reduceerde het levensverhaal van mensen tot een toepassingsveld van die geboden en verboden. Daarbij beheersten _zonde, straf en boete_ het bestaan van de mensen. Hun levensverhalen hadden enkel waarde en betekenis als _casuïstiek_. Hun levensverhalen waren ‘gevallen’, casussen, die interessant waren als toelichting en illustratie van de moralistische beginselen en regels.

>Kieslowski-Piesiewicz stellen zich bewust buiten de oude moraaltheologische traditie op. Ze laten haar _legalistische lectuur van de Tien Geboden_ achter zich. Dergelijke moralistische benadering duwde via de naam van God het concrete leven van jongeren en ouderen, mannen en vrouwen, in het keurslijf van een rigoureus moreel systeem van wetten en gedragsregels.

> _Het levensperspectief_ van Kieslowski-Piesiewicz in <span style="color:blue">**Dekalog**</span> blijkt uit de weigering om schuldigen van onschuldigen te scheiden. Ze delen geen straffen uit en stellen zich niet op als de Morele Rechter die over mensen moreel oordeelt. Dat uit zich in de zuiver beeldende aanwezigheid van _het anonieme personage_ in <span style="color:blue">**Dekalog 1**</span> tot en met <span style="color:blue">**Dekalog 9**</span>. Hij is de bevoorrechte getuige van het existentieel drama waarin mensen zich bevinden. Hij registreert hoe mensen op hun eigen levensritme en met hun eigen levensbagage een zin zoeken in hun bestaan door samen te leven met anderen in een netwerk van relaties. Hij registreert, maar oordeelt niet.

>Het wonderlijke feit dat het anonieme personage niet voorkomt in het slot van de <span style="color:blue">**Dekalog**</span>, namelijk in <span style="color:blue">**Dekalog 10**</span>, heeft een eigen betekenis. In dat laatste verhaal neemt de camera van Kieslowski de positie van het anonieme personage in en geeft zo aan de toeschouwers de sleutel in handen om de verschijning van het anonieme personage in de voorgaande delen als de menselijke belichaming te zien van de aanwezigheid van de filmcamera zelf. Het personage is het menselijke verlengde van de filmcamera. Dat maakt van <span style="color:blue">**Dekalog**</span> in plaats van een morele les een levensbeschouwelijk getuigenis. Hieruit blijkt tevens de consequente keuze voor het beeldend denken, eigen aan de cinematografie van Kieslowski.

<span style="color:darkkhaki">**LEVENSBESCHOUWING.**</span>
Eén van de implicaties van de weigering om in het traditionele moralisme te gaan staan, is de uitwerking van _het levensperspectief_. Die uitwerking toont zich in _de praxis van de levensbeschouwing_, beoefend door Kieslowski-Piesiewicz in hun <span style="color:blue">**Dekalog**</span>. 

>Zij verheffen _de cinematografie_ tot _de kunst van de levensbeschouwing_. Zij identificeren zich met het personage van het _anonieme personage_, de bevoorrechte maar tevens zwijgende, stille getuige van de vele levensverhalen.

>In dergelijk levensbeschouwelijk perspectief, resultaat van beeldend denken, is de moraal van goed versus kwaad niet meer primair. Eerst komt het bestaan, de existentie. Het betreft _het in-het-leven-staan_, het tijdelijk deel uitmaken van de complexe realiteit van het leven. En de plaats bij uitstek van die complexiteit is uitgerekend _het menszijn, het domein van de humaniteit_, daar waar menszijn alleen voorkomt in _de modus van de menswording_.

>In dat existentiële levensdomein dat _menselijkheid (humaniteit)_ heet, tekenen zich de levensverhalen van de personages en hun concrete levenslijn af. Van <span style="color:blue">**Dekalog 1**</span> en <span style="color:blue">**Dekalog 2**</span> af zetten Kieslowski-Piesiewicz die existentiële levenslijn uit.

>Ze tekenen er de beweging van dood naar leven uit. In <span style="color:blue">**Dekalog 3**</span> versterken ze die levenslijn via de dagelijkse lijn van de geboorte van het licht. Die vertrekt van het middernachtelijke uur, het nulpunt van het licht, en mondt uit in de dageraad, de geboorte van het licht. De auteurs versterken die levenslijn nog door het verhaal zelf te situeren in de kerstnacht. Het verhaal beweegt van de middernachtmis en eindigt om zeven uur ’s morgens op Kerstmis.

>Bij sommige personages kent die levenslijn een ethisch verloop. De twee broers, Jerzy en Artur, gaan in <span style="color:blue">**Dekalog 10**</span> door de ethische nacht van hun bezitsdrang naar een ethische verlichting, het ultieme inzicht in de kostbare waarde van hun familieband die met geen geld te koop of verkoopbaar is. Zelfs in <span style="color:blue">**Dekalog 1**</span> breekt die ethische verlichting bij de vader van Pawel, Krzysztof, door. Dat gebeurt in het avonddonker bij kaarslicht in het nieuwe kerkgebouw dat in de steigers staat. De rouwende vader vindt troost bij _de icoon van Madonna met Kind_. De ethische verlichting krijgt hier een religieuze onderbouw.

>In _het levensperspectief_ dat Kieslowski-Piesiewicz innemen staan dood en leven niet als antipoden tegenover elkaar. Het moralisme daarentegen denkt in termen van antipoden. Zoals blijkt uit de levensverhalen die Kieslowski-Piesiewicz _decascopisch_ ontvouwen, maakt de dood deel uit van het leven.

>Opvallend daarbij is dat de kracht van het leven zelf die personages die zich gedragen alsof ze heer en meester willen zijn van niet alleen hun leven, maar ook dat van anderen, terug met hun twee voeten op de grond van hun menszijn plaatst. Dat is bijvoorbeeld het geval voor vader Krzysztof in <span style="color:blue">**Dekalog 1**</span>, Magda in <span style="color:blue">**Dekalog 6**</span>, Ewa in <span style="color:blue">**Dekalog 7**</span>, de broers Jerzy en Artur in <span style="color:blue">**Dekalog 10**</span>.

>Zij allen ervaren hoe goed en kwaad, de fundamenten van het moralisme, secundair en relatief zijn ten aanzien van de levenswaarden. Die ontwikkelen zich immers op _het levensritme van de menswording_. In dat proces van menswording zijn al de personages betrokken partij. Immers, ieder mens afzonderlijk bewandelt de weg van zijn eigen menszijn; iedere mens bouwt zijn eigen levensverhaal uit, gedeeltelijk in eigen regie, gedeeltelijk in een regie bepaald door anderen. Niemand kan menszijn in de plaats van een ander mens.

> _Iedere mens belichaamt daarom alleen al een eigen levenswaarde_ die door geen ander mens kan worden geschaad, laat staan vernietigd. Hiermee werpen Kieslowski-Piesiewicz _een nieuw licht op de oude Tien Geboden_ die, bevrijd van hun moralistisch keurslijf, een ander gezicht krijgen. Een van de meest opvallende consequenties van de levensbeschouwelijke praxis, eigen aan <span style="color:blue">**Dekalog**</span>, is de aandacht voor _de levenswaarde van het dagelijks leven_

>Die aandacht steekt al in de Bijbelse _Tien Geboden_. In <span style="color:blue">**Dekalog**</span> van Kieslowski-Piesiewicz bevrijdt dat dagelijkse leven zich van het oude moralistische kleed dat het opgelegd kreeg. Voor Kieslowski enten _de levenswaarden_ zich op _het dagelijkse leven van mensen dat zich altijd situeert in een bepaalde tijd en ruimte_. Die levenswaarden omvatten: omgaan met _het gegeven van de geboorte_ (huiselijkheid, gezinsleven, ouderschap, liefde- familierelaties) en _dat van de dood_ (lijden, ziekte, sterfelijkheid).

>Op die levenslijn bevinden zich de levenswaarden van _generatieverbondenheid, buurtschap, opvoeding en onderwijs, bezit en eigendom, wonen en bouwen, het collectieve geheugen, samenleving en rechtspraak, traditie en moderniteit_. Die levensbeschouwelijke aandachtspunten vormen het weefsel van de <span style="color:blue">**Dekalog**</span> zoals die ook, zij het in een andere constellatie, voorkomen in de Bijbelse _Tien Geboden_.

<a name="CON"></a>

## **Context**

De tiendelige filmcyclus <span style="color:blue">**Dekalog**</span> van Krzysztof Kieslowski loopt parallel met de laatste jaren en maanden van _het IJzeren Gordijn met de Muur van Berlijn_, de meest tot de verbeelding sprekende exponent van _de Koude Oorlog_ (1945-1991).

>Met de val van die Muur op 9 november 1989 hield de hegemonie van de Sovjet-Unie over Oost-Europa, Polen inbegrepen, op te bestaan. De geschiedenis van de Sovjet-Unie zelf eindigde op 26 december 1991.

>Een maand na de Val van de Muur van Berlijn, in december 1989, kende de <span style="color:blue">**Dekalog**</span> zijn wereldpremière op de Poolse televisie. In dit historisch licht beschouwd, is de <span style="color:blue">**Dekalog**</span> profetisch te noemen en tevens een bevoorrechte getuige van de belangrijkste historische gebeurtenis in Europa sinds het einde van de Tweede Wereldoorlog.

>Nog opgenomen tijdens de communistische dictatuur in Polen, kijken Kieslowski-Piesiewicz in de Dekalog al naar de toekomst. Die bestaat uit _het einde van het communistische bewind en het begin van een vrij, democratisch Polen binnen de grote gemeenschap van de Europese Unie_.

>Het resultaat van dit laatste gegeven is anno 2017 goed te zien. In het jaar dat de EU zijn zestigste verjaardag (1957-2017) viert, is de president ervan een Pool, Donald Tusk.

>De verwijzingen naar de dramatische geschiedenis van Polen in de 20ste eeuw zijn in <span style="color:blue">**Dekalog**</span> duidelijk herkenbaar. De Tweede Wereldoorlog ― begonnen met de invasie van Polen door Hitlers troepen op 1 september 1939 ― komt ter sprake in <span style="color:blue">**Dekalog 2**</span> (de oude geneesheer) en <span style="color:blue">**Dekalog 8**</span>** (de Jodenvervolging).

>De periode van de Koude Oorlog is overal aanwezig via de locatie, de Stawki-wijk in Warschau. De woonblokken zijn een typische realisatie van het communistische bewind in het Oostblok. Het promootte het collectieve wonen als vehikel voor een ideale, communistische samenleving.

>Kieslowski-Piesiewicz plaatsen tegenover dat _collectieve en anonieme wonen_ de concrete mens, het individu met zijn eigen unieke levensverhaal centraal. Wat verborgen blijft achter de anonieme façade, brengen zij via de kunst van de cinematografie aan het licht.

>Bovendien verwijzen ze direct naar _de christelijk-katholieke traditie van Polen_ die stand hield tegenover het atheïsme van het communistische bewind. Dat blijkt al in <span style="color:blue">**Dekalog 1**</span> dat is gefilmd vanuit het perspectief van tante Irena, de catechiste. Via haar komt er een foto voor van _de Poolse paus, Johannes-Paulus II_. Historisch heeft hij en de katholieke Kerk van Polen een hoofdrol gespeeld in de steun van de maatschappelijke oppositie in Polen, de beweging van _Solidarnosc_. Zij was de hefboom die het Oostblok met het IJzeren Gordijn uit evenwicht tilde.

>Ook <span style="color:blue">**Dekalog 3**</span> staat expliciet in het teken van het vieren van Kerstmis tijdens de middernachtmis. En uiteindelijk maakt vooral de expliciete verwijzing naar _de Bijbelse Decaloog_ deel uit van de actualisering van de christelijk-katholieke traditie.

>Kieslowski-Piesiewicz tonen aan dat de wederopbouw van het nieuwe, vrije en democratische Polen een hoeksteen van menselijke waarden nodig heeft. De communistische waarden van gelijkheid, gefundeerd in een rationalistisch atheïsme, hebben iedere geloofwaardigheid verloren.

>Kieslowski-Piesiewicz vinden _die noodzakelijke hoeksteen van waarden_ via _hun lezing_ van de Bijbelse _Tien Geboden_. Ze tonen dat die hun betekenis kunnen behouden wanneer ze worden gezien als _levenswaarden_. Zo kunnen ze hun blijvende betekenis prijsgeven in een modern, democratisch Europa.

>In die optiek blijft de Poolse <span style="color:blue">**Dekalog**</span> een basiswerk van de naoorlogse filmkunst voor de hele Europese Unie. De kunst van de cinematografie bewijst ermee _haar onmisbare levensbeschouwelijke praxis_ in de verdere uitbouw van _een democratische EU_, een thuis voor blijvende menswording met onder andere een actuele, decascopische lezing van de Bijbelse Tien Geboden als blijvende inspiratiebron.

<a name="FIL"></a>

## <font color="#808000">**Links**</font>

Over <span style="color:blue">**Dekalog**</span> schreef Sylvain De Bleeckere een uitgebreide en unieke studie. Hij bespreekt ieder deel afzonderlijk en belicht het geheel vooral in de inleiding en het besluit. Iedere analyse van elk van de <span style="color:blue">**Dekalog**</span>-verhalen bestaat uit tien onderdelen. Titel: _Levenswaarden en levensverhalen. Een studie van de Decaloog van Kieslowski_. Leuven, Acco, 1994. Het boek is enkel nog tweedehands verkrijgbaar.

Er zijn twee degelijke internationale websites gewijd aan het oeuvre van Kieslowski: [Cine Kieslowski](http://www.petey.com/kk/) en [A Short Website about Kieslowski](http://www.patoche.org/kieslowski/)

<font size="-2">© Sylvain De Bleeckere, Men(S)tis, 2017</font>
    