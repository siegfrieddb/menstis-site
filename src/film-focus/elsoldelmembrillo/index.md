---
title: El sol del membrillo
layout: film
tag: film
---
<center>
<img src="sol.jpg" >
</center>
<a name="KLA"></a>

## <font color="#808000">**Klapbord**</font>

In de tweede helft van vorige eeuw kende de Europese film zijn gouden tijdperk. Een schatkamer van filmbeelden vulde zich met blijvende meesterwerken. Eén ervan heet <span style="color:blue">**El sol del membrillo**</span> (1992). Deze Spaanse film is en blijft een meesterwerk buiten categorie. Dat komt mede door zijn unieke ontstaansgeschiedenis. Daarbij zijn twee Spaanse kunstenaars betrokken: de Spaanse cineast Victor Erice (°1940) en de Spaanse kunstschilder en beeldhouwer, Antonio López García (°1936). Beiden vonden elkaar in hun gemeenschappelijk engagement voor het waardevolle beeld met zijn wortels in de realiteit van het leven zelf. De eerste aanzet van hun gezamenlijk project dateert van de zomer van 1990. Antonio vertelde Victor dat hij op het punt stond om te gaan schilderen bij de jonge kweeperenboom in zijn stadstuintje, gelegen in de noordelijke Madrileense wijk Los Rosales de Chamartín. Hij had die daar vier jaar geleden gepland wegens de sterke herinnering aan zijn ouderlijk huis buiten Madrid, een landelijk huis met kweeperenbomen in de tuin. 

Met die basisgegevens beslisten beide Spaanse kunstenaars samen aan het werk te gaan, de een met het penseel en het potlood, de ander met de filmcamera in de hand. Zonder geschreven scenario begonnen ze op zaterdag 29 september 1990 bij de boom hun gemeenschappelijk artistiek project. Antonio installeerde zijn buitenatelier bij de levende boom; Enrice stelde er zijn filmcamera op. Van dan af leefden en werkten beide kunstenaars in de herfst tot aan het begin van de winter in de nabijheid van de boom. De laatste opnamedag vond plaats op 11 december 1990. 
In de film speelt Antonio López García de hoofdrol. ‘Spelen’ is hier oneigenlijk gebruikt. De schilder acteert niet, hij schildert en tekent; hij is gewoon zichzelf. Zijn echtgenote, Maria Moreno, zelf ook kunstenaar, volgt de Poolse arbeiders op. Die verbouwen het huis waarin Antonio en Maria hun nieuwe atelier willen installeren. Maria is tevens de bevoorrechte getuige van het creatieve proces van haar man en de bevriende filmregisseur Erice. Zij treedt ook op als co-producente van de film. De film kende zijn wereldpremière tijdens het Cannes Filmfestival 1992. Daar won Victor Erice de FIPRESCI Prijs en de Prijs van de Jury.

<a name="SYN"></a>

## <font color="#808000">**Synopsis**</font>

Op zaterdag 29 september 1990 stapt de Spaanse kunstenaar Antonio López García naar het huis nummer 3 in de Madrileense wijk Los Rosales de Chamartín. Hij opent de deur. De hond Emilio begroet hem. De woning wordt gerenoveerd met het oog op een nieuw kunstenaarsatelier. In de nog te renoveren kamer timmert  Antonio aan de kader voor een nieuw schilderij. De dag erna, op 30 september, vindt buiten in de kleine, ommuurde stadstuin de eerste verkenning van de kleine kweeperenboom plaats. Die draagt heel wat rijpe, gele en geurende peren. Antonio installeert buiten bij de boom zijn tijdelijk schildersaterlier. Victor Erice registreert het gebeuren met zijn filmcamera. Die blijft nabij de schilder tijdens de maandenlange duur van de dialoog tussen de kunstenaar en diens kweeperenboom. Antonio krijgt nog hulp van drie Poolse bouwvakkers: Janusz Pietrzkiak, Marek Domagala en Grzegorz Ponikwia; de drie mannen helpen Antonio om zijn buitenatelier te beschermen tegen het typisch ongure herfstweer. Tijdens de verbouwing ‘kampeert’ de jonge en bevriende kunstenaar José Carretero in het huis; hij waakt er samen met de hond Emilio. Door het toenemende slechte weer moet Antonio het schilderen stopzetten; hij beslist dan te gaan tekenen bij de boom. Antonio voert ook verschillende gesprekken bij de boom. Aan zijn vrouw Maria – hij spreekt haar aan met ‘Mari’ – verduidelijkt hij zijn bedoeling en werkwijze. Hij beklemtoont de grote rol van de stand van de zon. Antonio krijgt ook twee keren bezoek van zijn collega schilder Enrique Gran. Samen halen ze herinneringen op uit de tijd van hun gemeenschappelijke opleiding aan de Madrileense La Escuela de Bellas Artes de San Fernando, heden de Facultad de Bellas Artes; ook filosoferen ze samen over de eigen aard van de schilderkunst vroeger en nu. Andere bezoekers komen langs, onder andere Maria en Carmen López, de twee dochters van Antonio en Maria. Antonio ontvangt ook de Chinese kunstminnende actrice Fan Xiao Ming met haar tolk Yan Sheng Dong. Op donderdag 25 oktober stopt Antonio met het schilderij en zet het neer in de kelder. De dag erna begint hij opnieuw, maar nu met een tekening. In december vallen de overrijpe kweeperen op de grond. Dan eindigt het creatieve proces voor Antonio. Maria werkt aan het portret van een overleden man, opgebaard op diens bed. Haar man Antonio dient als model voor de overledene. Ondertussen vallen nog meer peren van de kweeperenboom op de grond. De samenspraak tussen het penseel van Antonio en de camera van Victor eindigt nu definitief. De filmcamera krijgt het laatste ‘woord’. <span style="color:blue">**El sol del membrillo**</span> besluit met een korte epiloog, een sequentie met het begin van de nieuwe bloei van de kweeperenboom in de lente van 1991. besluit met een korte epiloog, een sequentie met het begin van de nieuwe bloei van de kweeperenboom in de lente van 1991.

<a name="CIN"></a>

## <font color="#808000">**Cinematografie**</font>

 <span style="color:fuchsia">**DE REGIE VAN DE LICHTAARD**</span>
 
Het unieke van <span style="color:blue">**El sol del membrillo**</span> is de drieledige regie. Natuurlijk springt eerst de filmregie van Victor Erice in het oog. Zijn camera schiet de filmbeelden en hij registreert de geluiden; op het einde van het proces monteert hij ook de beelden en de klanken tot de eigenlijke film. Erice plaatst echter zijn filmregie niet op de voorgrond. Ze bepaalt niet het verloop van de dingen. Het filmwerk dient namelijk de tweede regie: die van de schilder Antonio López García. De camera volgt de kunstenaar nabij de kweeperenboom. Antonio timmert een kader met een plaat en een doek erop; hij verzamelt zijn benodigdheden, hij bouwt een buitenatelier nabij de boom en zet zich dan aan het schilderen en tekenen. De filmcamera weet zich  betrokken bij de rituelen van de schilder. Hij registreert minutieus de creatieve dialoog van de schilder met de boom en diens rijpe vruchten. En toch is de regie van de schilder op haar beurt ook niet het absolute ijkpunt van <span style="color:blue">**El sol del membrillo**</span>. De filmtitel bevestigt dat inzicht. De derde en verbindende regie is die van wat ik sinds Het Licht van de Schepping (1992) (link) de Lichtaard heb genoemd, verder uitgewerkt en verdiept in Levensbeschouwing democratisch belicht (2015) (link). Antonio López García  formuleert het als schilder in een interview als volgt:

>>_Human beings have created painting and sculpture and photography and the cinema, and with these languages they have described all their visual and tactile experiences and represent their world in a physical way…It’s difficult to understand, but the light in the landscape is something which amazes me…The seductive quality of the light can be represented with the most immediacy and most expressively through painting. (Brenson, 315) … The point is that Spanish art, even at its most spiritual, arise from a profoundly direct, physical relationship with life witch is quintessentially Spanish. A painting by Matisse of Picasso or a sculpture of Giacometti contain less of the totality of the twentieth century than a Greek or Egyptian sculpture does of its own time. The problem is that totality exists in any fragment of nature. The material and the light which reveal it have limitless echoes. Everything is equally noble. (Idem, 333)…I believe in the complexity of the human being, and that art must measure up to that complexity… Yes, yes, its’ the magical aspect, the unexpectedness of things and of the world. (Idem, 319)_

De filmtitel <span style="color:blue">**El sol del membrillo**</span> verwijst naar de bepalende Regie van het Licht via de eerste woorden: ‘el sol’ (de zon). Het betreft echter niet het hemellichaam zon op zich, al eeuwen lang object van astronomische waarnemingen en wetenschappelijke studies; ‘de zon’ uit de filmtitel slaat niet op de zon als het centrum van ons zonnestelsel. De filmtitel verwoordt het duidelijk: ‘de zon van de kweeperenboom’! En die laatst genoemde duidt niet op iedere kweeperenboom, neen het betreft de zeer concrete kweeperenboom in de kleine stadstuin van López García. De Lichtaard hier kristalliseert zich dus in de tastbare symbiose tussen het zonlicht én de locatie van die kweeperenboom zoals die door de Spaanse schilder anno 1990 is ervaren en beleefd. Dat alles maakt dat de unieke cinematografie van El Sol del Membrillo helemaal baat in het scheppende en steeds wisselende zon- en maanlicht op aarde. Dat geldt voor bijna alle sequenties: die nabij de kweeperenboom, de tussensequenties met het huis en de stad, én de dialoogsequenties. Van die laatst genoemde is bijvoorbeeld de sequentie met Antonio en zijn vrouw Maria in het dagdeel ‘Maandag 1 oktober’ zeer relevant. Op die dag voelt Antonio zich al goed thuis in zijn zelf geïnstalleerde buitenatelier. Antonio en Maria voeren een gesprek nabij de kweeperenboom. Dàt zet de toon voor de daarna volgende dagdelen. Beide kunstenaars en echtgenoten bewonderen de schoonheid van de boom met zijn goudgele vruchten. Antonio vertelt dat hij ernaar streeft die schoonheid van het op de bladeren en de peren vallende zonlicht te schilderen; vooral ’s morgens schijnt de opkomende zon een tweetal uren op de boom, waarna ze verdwijnt achter het nabijgelegen appartementsgebouw. De kunstenaar verduidelijkt:

>>_Sobre todo el de la mañana tiene una gracia enorme, es el sol primero ¿qué bonito, verdad, qué bonito. [Bovenal heeft dat – het morgenlicht – een enorme uitstraling (gratie), het is de eerste zon, wat een schoonheid, toch, wat een schoonheid.]_

Antonio wil de boom met zijn vruchten schilderen, belicht door de zon: ‘Ik heb nooit eerder een boom met vruchten geschilderd in de zon.’ Antonio en Maria kijken met bewondering naar de kweeperenboom met zijn rijpe vruchten. Aan die bron van verwondering en bewondering, gevoed door de Regie van de Lichtaard, ontspringen alle volgende dagdelen.

<span style="color:fuchsia">**SOUNDSCAPE**</span>

Tijdens de montage heeft Victor Erice de klankband even minutieus als de beeldband gecomponeerd. Tal van geluiden scheppen de soundscape van <span style="color:blue">**El sol del membrillo**</span>. Sommige geluiden horen bij het huis: het geblaf van de hond Emilio, het gesjilp van de vogels in de tuin, het getimmer van Antonio bij het maken van het kader voor zijn schilderwerk en het installeren van zijn buitenatelier, het hamergeklop en de drilboren van de Poolse bouwvakkers. Ook de talrijke gesprekken bij de boom verrijken het eigen geluidsmilieu van de film. De focus van die gesprekken ligt op de schilderkunst en vooral op het schilderen van de kweeperenboom. Het gesprek in het dagdeel ‘ Maandag 1 oktober’ tussen Antonio en Maria baant de weg voor de andere gesprekken in Antonio’s boomatelier: Antonio met zijn twee dochters over een nieuwe jas en schoenen; Antonio met zijn studiegenoot en collega Enrique Gran op 10 oktober en nadien nog op 23 november; Antonio met de jonge kunstenaar José Carretero, tevens huisbewaker; Antonio met zijn Chinese gasten op 2 november; op zaterdag 10 november komt ook de vriendengroep van collega-kunstenaars én vroegere studiegenoten langs: Julio López Hernández, diens broer Francisco, samen met Joaquín Ramo, Lucio Muñoz, Amalia Avia en Esperanza Parada. Samen bewonderen ze de boom. Maar ook de gesprekken met de Poolse bouwvakkers krijgen tijd en ruimte. In de ochtend van dagdeel ‘Maandag 1 oktober’ zingt Antonio a capella, bijna al fluisterend, tijdens het schilderen, een Spaans, poëtisch volksliedje waarin een meisje haar verdriet uitzingt over haar geliefde die naar Frankrijk vertrekt; ze zingt over de pijn van haar liefde: 

>>_Hoeveel zandkorrels liggen er op het strand? Jij bezorgt me meer pijn dan er zandkorrels zijn! De schilders, zo vervolgt het liedje, trekken naar Madrid om er de Madonna van de Smarten te schilderen._

Later, op in dagdeel ‘Vrijdag 23 november’, zingen Enrique en Antonio in het buitenatelier nog een tweede Spaans volksliedje. Enrique zet in en Antonio vormt met hem, na enkele mislukte pogingen, een duet. Het liefdesliedje vertelt dat de zanger overal in Sevilla spandoeken heeft gehangen waarop hij heeft geschreven: ‘_Geliefde, mijn geliefde_’.

Tot de bijzondere geluidswereld horen eveneens de klassieke muziek die Antonio beluistert via zijn transistorradio die altijd in zijn buurt staat opgesteld. Hij stemt af op de Spaanse zender R.N.E. Radio 2. Daarop hoort hij ook de weer- en de nieuwsberichten. Terwijl hij aan het schilderen is, hoort hij dàt Israël na 23 jaar zijn diplomatieke relaties herstelt met Rusland, dàt de regerende Spaanse premier Felipe Gonzáles pessimistisch is over de spanningen in de Golf en pleit voor een dialoog met Saddam Hoessein van Irak, terwijl Saddam Hoessein zelf die Arabische landen oproept om Jeruzalem te bevrijden, dàt ‘morgen op 2 oktober’ de DDR ophoudt te bestaan en het feest van de hereniging van Duitsland in Berlijn, de nieuwe hoofdstad, zal worden gevierd, en dàt ‘_33 personen langs de Spaanse wegen vorig weekend om het leven zijn gekomen_’. 

Bovendien omvat het geluidsmilieu ook nog de omgevingsgeluiden. Het huis met kweeperenboom staat in een stadswijk nabij een belangrijk station. Reeds bij de eerste beelden gebruikt een machinist de toeter. Die ‘roep’ van de trein werkt als een terugkerend klankmotief. Ook voorbij rijdende auto’s laten zich horen als deel van de stedelijke geluidsomgeving. Daarnaast krijgen ook weerklanken hun aandeel: de neergutsende regen en de hevige wind van het voorbij trekkende onweer. 

Behalve de volksliedjes, de gesprekken, de radioberichten, de omgevingsgeluiden en de ‘stem’ van de donderende natuur, bevat de soundscape van El Sol del Membrillo ook eigen filmmuziek. De Spaanse filmcomponist Pascal Gaigne componeerde voor El Sol del Membrillo een nieuwe compositie voor piano, viool en cello. Gaignes ‘_Tema Sol_’  bestaat uit een solo van een mijmerende accordeon. In het stuk Sueño del Pintor soleert vooral de cello bij ‘de droom van de schilder’ over de kweeperenboom bij zijn ouderlijke huis, de muze van zijn werk bij de kweeperenboom. Dat muzikaal thema begeleidt ook de slotsequenties en de eindgeneriek. 

<span style="color:fuchsia">**STILLEVENS**</span>

Het belangrijkste bestanddeel van de soundscape is de afwezigheid van enig geluid. De stilte is een belangrijk ‘muzikaal’ leidmotief. Dat ‘weerklinkt’ zonder woorden en zonder muziek in de vele stillevens die de film rijk is. Die horen bij de close-up beelden van het doek en nadien van de tekening van Antonio. Het schildersdoek, het tekenblad, die spreken niet met woorden. Ze zijn en blijven altijd stil. Op het beeld van het kunstwerk in wording verschijnen veelal ook de datum van het dagdeel. Bovendien zijn er twee repetitieve beeldmotieven die auditief alleen uit stilte bestaan. Het eerste is een volledig wit beeld dat verwijst naar het witte doek en het witte blad waarop Antonio respectievelijk schildert en tekent. Dagdeel ‘Vrijdag 26 oktober’: in de eerste sequentie met het tekenblad valt het filmbeeld samen met het volledig witte tekenblad. In het midden ervan bevindt zich de oriënterende aslijn en bij het begin van de sequentie tekent Antonio met het potlood de allereerste contourlijn terwijl alleen de stromende regen hoorbaar is en Antonio heel even een melodietje neuriet. Tegelijkertijd kan het beeldmotief van het volledig witte beeld ook direct verwijzen naar het verlichte filmdoek waarop dan de eigenlijke film wordt geprojecteerd. 

Het tweede stille beeldmotief evoceert de bron van het witte licht van het schildersdoek of tekenblad. Het bestaat uit een bewegend beeld van de wolkenhemel met het sterke zonlicht in het midden ervan; dat licht wordt gedeeltelijk gefilterd door voorbijtrekkende wolken. Er komen tal van filmische stillevens voor die verwijzen naar het gelijknamige genre in de schilderkunst: het einde van het eerste gesprek tussen Antonio en Enrique eindigt met een stilleven van het buitenatelier; in het dagdeel ‘Zondag 28 oktober’ eindigt de sequentie met het gezin López in de tuin met het beeld van de lege stoelen; de slotsequentie van de film, gesitueerd in de aankomende lente, bestaat uit een reeks van stillevens met overvloeiers van de oude verdorde, op de grond gevallen kweeperen, gevolgd door een panoramisch beeld van de kweeperenboom die opnieuw in het groen staat, een opwaartse camerabeweging die via de dunne boomstam beweegt tot aan het dichte loof met de eerste, nieuwe nog onrijpe kweeperen. Het gesjilp van de vogels ondersteunt de stille werking van de lentezon, werkzaam zowel op de kweeperenboom als in de beelden ervan. 

<span style="color:darkkhaki"></span> 
<a name="BET"></a>

## <font color="#808000">**Betekenisruimte**</font>

<span style="color:fuchsia">**DE TRAGIEK VAN DE OORSPRONKELIJKE NABIJHEID**</span>

<span style="color:blue">**El sol del membrillo**</span> mogen we in de volle zin van het woord een ‘oorspronkelijk’ kunstwerk noemen. De werken van Antonio López García bij zijn kweeperenboom én de filmische registratie ervan door Victor Erice beoefenen inderdaad de menselijke nabijheid bij de oorsprong. Van die bijzondere nabijheid voert de Spaanse schilder de rite op. Zijn artistieke rite onthult dat ‘de nabijheid bij de oorsprong’, menselijk gezien, een onmogelijkheid is en een voorziene ‘mislukking’ inhoudt. Met dat diep tragisch besef begint Antonio op zaterdag 29 september 1990 aan de directe voorbereiding van zijn nieuw artistiek project nabij de kweeperenboom.
De humane navelstreng met de oorsprong is de herinnering. Aan het begin staat de herinnering aan het ouderlijke huis, de bakermat, het eerste leven als hulpeloze baby en nadien als opgroeiend kind in een veilige en weldoende familiale omgeving. De mentale band met de eigen oorsprong kent een eigen tragiek die alle vezels van het menszijn raakt. De unieke band met die oorsprong voltrekt zich immers in de volwassenheid, op het moment dat de chronische afstand met de oorsprong zelf al erg groot is geworden. Wanneer de oorsprong als oorsprong geschiedt, de geboorte zelf en de eerste levensjaren, blijft de herinnering eraan helemaal verborgen. Wanneer de oorsprong zich manifesteert en ontplooit, slaapt de herinnering. En toch vormt juist dat ‘oorspronkelijk gebeuren’ de grondstof voor de latere herinnering eraan; dàt humane besef motiveert El Sol del Membrillo. De 54-jarige kunstenaar Antonio López García installeert zich bij de jonge kweeperenboom die hij vier jaar geleden in zijn stadstuin heeft gepland. Aan die boom hangen niet alleen de rijpe vruchten, maar ook de herinneringsbeelden aan zijn kinderjaren, zijn familiale oorsprong in het landelijke Tomelloso in de Spaanse provincie Cuidad Real, een kleine 200 km van Madrid. 

De laatste sequentiereeks met Antonio López García  vormt de belangrijke sleutel van het hele kunstproject. Die sequentiereeks situeert zich naar het einde toe van de film. De compositie ervan combineert verleden en heden, geboorte en dood, woord en beeld. Antonio en Maria bevinden zich in een hoek van het nieuwe atelier. Daar hebben ze een setting geïnstalleerd. Nu staat Maria vóór de schildersezel met erop haar vergevorderde doek van een overleden man, opgebaard op zijn sterfbed. Antonio treedt nu op als model van de overleden man. Het portret is bijna af. Ze wil nog de handen van het personage herschilderen. Ze wil dat de overleden man op haar doek twee dingen vasthoudt: een oude foto in zijn rechterhand en een kleine, kistrallen bol in zijn linkerhand. Voor een overleden persoon is dat onmogelijk, voor een dode persoon op een schildersdoek wel. Daar Antonio stil moet liggen met gesloten ogen, valt hij in slaap. Met de close-up van de slapende Antonio begint de voice-over waarmee hij vertelt over zijn droom van zijn geboortehuis in Tomelloso. Hier volgt de originele Spaanse tekst met een eigen vertaling:

>>_Estoy en Tomelloso, delante de la casa donde he nacido. Al otro lado de la plaza hay unos árboles que nunca crecieron alli. En la distancia reconozco las hojas oscuras y los frutos dorados de los membrilleros. Me veo entre esos árboles, junto a mis padres, acompañado por otras personas cuyos rasgos no logro identificar. Hasta mi llega el rumor de nuestras voces, charlamos apaciblemente. Nuestros pies están hundidos en tierra embarrada. A nuestro alrededor, prendidos de sus ramas, los frutos rugosos cuelgan cada vez más blandos. Grandes manchas van invadiendo su piel y en el aire immóvil percibo la fermentación de su carne. Desde el lugar donde observo la escena no puedo saber si los demás ven lo que veo. Nadie parece advertir que todos los membrillos se están pudriendo bajo una luz que no sé cómo describir...nitida y a la vez sombria, que todo lo convierte en metal y ceniza. No es la luz de la noche. Tampoco es la del crepúsculo. Ni la del la aurora._

>>_[Ik ben in Tomelloso, tegenover het huis waar ik ben geboren. Aan de andere kant van het plein staan enkele bomen die daar nooit groeiden. In de verte herken ik de donkere bladeren en gouden vruchten van kweepeerbomen. Ik zie mezelf tussen die bomen staan, met mijn ouders, vergezeld van andere mensen van wie ik de kenmerken niet kan identificeren. Het gemompel van onze stemmen bereikt mij, we praten vredig. Onze voeten zijn verzonken in modderige grond. Om ons heen hangen de ruwe vruchten, vastklampend aan hun takken, zachter en zachter. Grote vlekken dringen zijn huid binnen en in de stille lucht neem ik de gisting van zijn vlees waar. Vanaf de plaats waar ik het tafereel observeer, kan ik niet weten of anderen zien wat ik zie. Niemand lijkt op te merken dat alle kweeperen rotten onder een licht dat ik niet weet te beschrijven... helder en tegelijkertijd somber, dat alles in metaal en as verandert. Het is niet het licht van de nacht. Het is ook niet de schemering. Zelfs de dageraad niet.]_

Erice bouwt de droomsequentie op via een inclusie van de ‘slapende’ Antonio. Tussen die beide slaap-beelden in monteert Erice close-ups van de aan de voet van de boom neergevallen, verrotte kweeperen. In de combinatie van het avonddonker in de tuin en de kunstbelichting, nodig voor de opnames, ogen de vervallen peren metaal- én askleurig, zoals Antonio in voice-over het zelf noemt in zijn kinderdroom. Zijn herinnering brengt die droom voort en vormt de bron van zijn artistieke project dat hij zopas heeft beëindigd. Die beslissing heeft hij niet zelf genomen. Het diepe besef van de onmogelijkheid van de blijvende nabijheid heeft hem tot dat eindpunt gebracht.

Bij ‘zijn’ kweeperenboom verwijlt Antonio niet enkel bij zijn eigen oorsprong, zijn geboorte, zijn thuis met zijn ouders en familie. ‘Zijn’ boom groeit in zijn beleving uit tot dé levensboom. Tijdens zijn artistieke werk blijft hij ook zeer intens verbonden bij de Grote Oorsprong, die van het grootse leven waarvan de eigen oorsprong, die van het kleine, menselijke leven, een partikel is. Antonio ontwikkelt al schilderend en tekenend zijn doorleefd inzicht in het existentieel gegeven dat zijn eigen geboorte in Tomelloso op 6 januari 1936 deel uitmaakt van het grote weefsel dat wij, mensen, ‘het leven op aarde’ noemen en waarvan wij nu weten dat het zijn tastbare oorsprong vindt in de wonderlijke, kosmische symbiose tussen het hemellichaam zon en onze planeet de aarde met haar maan. Die zon wekt met haar licht en warmte de planeet aarde letterlijk tot leven, al onmetelijk lang, altijd maar weer. Die mens-overstijgende oorsprong, dàt neerstrijkende zonlicht op de kweeperenboom in de kleine Madrileense stadstuin, deze Regie van de Lichtaard, wil Antonio schilderen en tekenen. Dàt lukt hem niet … ! 

In het dagdeel ‘Donderdag 25 oktober’ haalt Antonio zijn doek met de kweeperenboom voor de laatste keer van de schildersezel. Hij draagt het naar binnen via het dubbele luik boven de keldertrap. Wanneer hij het doek daar heeft neergezet, neemt hij terug de trap naar boven. De camera van Erice blijft beneden in de kelder en filmt hoe Antonio de twee luiken terug dichtlegt. Zo ontstaat het eerste volledig zwarte filmbeeld. Met dat beeld van de dood bevestigen Antonio en Erice de tragiek van ‘de oorspronkelijke nabijheid’. Antonio moet zijn schildersproject loslaten. Het door hem zo bewonderde morgenlicht dat de kweeperenboom met zijn vruchten tot een gouden schoonheid omtovert, ontsnapt hem. Hij kan het onmogelijk vasthouden. Vanuit dat besef draagt hij het doek naar de kelder. Erice volgt Antonio en zijn gebaar. Met het volledig zwarte beeld, met de ‘kleur’ van de dood, waarin geen enkel licht doordringt, sluit het eerste deel van de film af. 

Dan verschijnt dagdeel ‘Vrijdag 26 oktober’. Het tweede deel opent. Dan ontrolt zich, inhoudelijk gezien, een neerwaartse spiraal: het schilderen in kleur verandert in het tekenen met potlood; opnieuw breekt het slechte weer dat artistiek proces af; daarna volgt er een snelle opeenvolging van zwarte beelden, donkere avondsequenties met panoramische stadsbeelden en beelden van appartementen met binnenin flikkerende televisieschermen; dan volgt het slottafereel in het teken van de slaap, de droom en de dood met close-ups van de afgevallen en rottende kweeperen. Die neerwaartse dynamiek gaat echter niet gepaard met de negatieve gevoelens van ontgoocheling en mislukking. Neen, Antonio geeft zijn buitenatelier niet op. De neerwaartse weg van het kleurrijke schilderij, brandpunt van het eerste deel, naar de zwart-wit tekening betekent wel een artistieke stap achteruit. In een normale artistieke gang van zaken maakt de kunstenaar eerst een schets of een tekening als voorbereiding voor een schilderij, tekening of beeld. Antonio López bewandelt hier bewust de tegenovergestelde weg. Uit de verschillende gesprekken in het tweede deel blijkt hoe intens, bewust en gewild, hij zijn nabijheid bij de kweeperenboom ernstig neemt. Daar wordt duidelijk hoe zijn artistieke attitude doordrongen is van zijn beleving van de tragiek die inherent is aan het inzicht in de onmogelijkheid van de ‘oorspronkelijke’ nabijheid. 

In het dagdeel ‘Vrijdag 2 november’ verduidelijkt Antonio zijn artistieke keuze aan de Chinese actrice Fan Xiao Ming met haar tolk Yan Sheng Dong. De jonge Chinese verwondert zich over het feit dat haar gastheer ervoor kiest de boom te schilderen en te tekenen in de nabijheid ervan. Ze vraagt zich af of het niet gemakkelijker en comfortabeler zou zijn om binnen in de studio te werken aan de hand van foto’s van de boom. De reactie van de kunstenaar is glashelder. Zijn nabijheid bij de boom is geen bijzaak, maar hoofdzaak. Hij verklaart dat het kunnen werken bij de boom even belangrijk is dan het eindresultaat. Het spannen van de horizontale koord met de lange meetlat, het plaatsen van de verticale koord met het schietlood, het precies uitzetten van de plaatsing van de voeten aan ijzers in de grond, het aanbrengen met schildersverf van merktekens op de peren maar ook op de stenen van de tuinmuur, al die elementen van de zeer uitgekiende werkwijze van Antonio López García, zichtbaar geworden in het eerste deel, komen voort uit diens unieke en zeer persoonlijke attitude: werken in de directe nabijheid van de kweeperenboom. Vandaar zijn keuze om zijn buitenatelier te installeren in de tuin bij de boom zelf. Waarom? Omdat, aldus Antonio López García, de boom zodoende een ‘_solemnidad_’ ― een ‘plechtstatigheid’, een ‘eerbiedwaardigheid, een ‘plechtige aanwezigheid’ ― verwerft. De schilder trekt de aandacht van zijn Chinese gaste op de verschillende witte penseellijnen op een rijpe peer. Zij geven aan hoe die peer in de loop van de weken al vijf centimeter is gezakt. De merktekens tonen hoe Antonio dag na dag de evolutie van de boom met zijn rijpe vruchten volgt: ‘Ik werk met de groei van de boom.’ En hij erkent: ‘_Het is onmogelijk om het licht op de peren weer te geven. Het verandert te snel_.’ Een close-up van dat licht op een kweepeer begeleidt Antonio’s eigen woorden:

>>_Empecé con un óleo y he acabado con un dibujo. El sol, habéis visto que hace un rato estaba dando aqui, maravilloso y ya esta desapareciendo. No dura nada. Es tan cambiante que el cuadro lo tuve que abondonar por eso. Es maravilloso, pero hay que renunciar, he tenido que renuciar, hay que renuciar a algo. Se trata solamente de reflejar el limite de las formas y a travès del limite de las formas representar el árbol._

>>_Ik begon met een olieverfschilderij en eindigde met een tekening. De zon, je hebt gezien dat zij hier een tijdje geleden scheen, is wonderlijk maar ze is  al aan het verdwijnen. Het duurt helemaal niet. Het is zó veranderlijk dat ik het schilderij daardoor heb moeten laten varen. Het is wonderlijk, maar je moet iets opgeven, ik heb het moeten opgeven, je moet het opgeven. Het gaat alleen nog om het weerspiegelen van de limiet van de vormen en door de limiet van de vormen de boom weergeven._

Vanuit zijn erkenning van de onmogelijkheid het wonderlijke licht op de peren over te brengen op het schildersdoek is Antonio overgeschakeld naar het tekenblad. Hij heeft zich nu een meer bescheiden doel voorop gesteld: de boom zelf weergeven via de contouren van de bladeren en de vruchten. Wanneer Fan Xiao Ming nog vraagt naar de symmetrische compositie van de tekening, antwoordt de kunstenaar dat hij die compositie heeft gekozen omdat hij de boom benadert als een menselijke persoon. Als kunstenaar beschouwt hij zijn model, de boom, vanuit het groots mogelijke respect. Hij blijft de boom maandenlang nabij in tijd en ruimte, en schikt zijn eigen menselijk ritme en aandacht naar dat van de boom zelf. Het ‘in nabijheid aanschouwen van het leven zelf’, in de gestalte van de levensboom, dàt is het credo van de kunstenaar López García. In het daarop volgende dagdeel ‘Maandag 5 november’ blijkt wat dit credo concreet inhoudt. Het heeft fel geregend en de tekenende en neuriënde Antonio staat praktisch met zijn voeten in het water. Hij heeft een greppel gegraven om het water op de grond weg te laten stromen om te kunnen verder werken. Er staat een felle wind die de bladeren heen en weer doet bewegen, wat het tekenen erg bemoeilijkt. Toch tekent, gomt en hertekent hij minutieus verder terwijl hij voortdurend visueel dialogeert met de boom. 

In  het volgende dagdeel ‘Zaterdag 10 november’ komen twee vrienden met hun echtgenotes het buitenatelier en de boom bewonderen. Ze zijn in avondkleding. Alvorens samen te vertrekken naar de stad in het gezelschap van Antonio en Maria, verwijlen ze even bij de boom. Ze zien de witte merktekens en vragen zich af of die wel nodig zijn. Bij nader toezien begrijpen ze dat ze de verandering van de boom weerspiegelen en een zichtbaar teken zijn van de volgehouden nabijheid van Antonio bij zijn kweeperenboom. Ze merken ook de vele sigarettenpeuken op de grond. Antonio bekent dat ze van de voorbije drie dagen zijn en dat hij die later zal opruimen. Maar ook die resten getuigen weer op hun manier van zijn volgehouden, schouwende aandacht bij de boom. Bij het volgende dagdeel ‘Maandag 19 november’ werkt Antonio verder en krijgt hij assistentie van de inwonende José Carretero. Die houdt met de lange rieten stok een blad omhoog zodat Antonio vrij zicht behoudt op zijn gemarkeerde peer. Hij gaat daarbij zeer precies tewerk en vraagt van José om vol te houden niettegenstaande diens rechterarm moe wordt. De close-ups laten zien dat het over millimeterwerk gaat. Ook in het volgende dagdeel ‘Vrijdag 23 november’ vervolgt Antonio zijn uiterst verzorgde detailwerk bij de boom, niettegenstaande de lastige herfstwind die de bladeren voor de peren schuift en Antonio koude vingers bezorgt. Nu krijgt hij assistentie van zijn vriend en collega Enrique Gran die ook al in het eerste deel op bezoek is geweest. Ook Enrique houdt de rieten stok vast. Tijdens het werk bij de boom zingen ze samen tweemaal a capella het Spaanse volksdeuntje over de verliefde man in Sevilla. Die schreef op alle banieren ‘mijn geliefde’. De betekenis van het liefdeslied wordt door beide kunstenaars in duet overgedragen naar de boom: voor hen is het vriendschappelijk samenwerken bij de boom een liefdeslied voor de boom en is de tekening ervan in de beleving en werkwijze van Antonio een waarachtig liefdesgebaar. Zijn tekening is een bescheiden, maar intense en serene lofzang over en voor de concrete levensboom.

De neerwaartse spiraal in het tweede deel bereikt zijn dieptepunt in de maand december. De weersomstandigheden verslechteren. Het wordt kouder. Antonio draagt winterkleding; in het dagdeel ‘Zondag 9 december’ draagt hij al een winterjas. Ondertussen volgt ook de boom zijn eigen winterritme. De peren worden overrijp en zwaar. In het dagdeel ‘Maandag 3 december’ zien we samen met de kunstenaar voor het eerst een neergevallen peer liggen tussen enkele sigarettenpeuken. Ook horen we nu kerkklokken luiden terwijl Antonio aan een geurende kweepeer ruikt. De kerkklokken geven aan het moment een zeker liturgisch aura. Met een close-up van de tekening van een peer sluit de sequentie af. In het dagdeel ‘Zondag 9 december’ met winterjas zien we dat de kunstenaar ook een grote spiegel op een schildersezel heeft neergezet tegenover de eerste schildersezel, die met de tekening. Antonio bekijkt zeer aandachtig de compositie van de tekening in spiegelbeeld. Erice en Antonio componeren met het spiegelbeeld een filmbeeld dat in zekere zin oogt als een zelfportret van Antonio met zijn tekening. In dat werk heeft Antonio inderdaad zijn hele wezen als kunstenaar én als mens gelegd. Op maandag 10 december zit de rokende schilder neer op een stoel en kijkt hij via de spiegel met een intense blik naar zijn tekening. Die blik spreekt van afscheid. Het artistieke én menselijke proces van nabijheid bereikt zijn uiterste  grens. Antonio plukt drie peren, ruikt eraan, neemt ze een voor een in de hand en legt ze voorzichtig neer op de tafel. Via een reeks van overvloeiers zijn we getuigen van de afbraak van het buitenatelier. Wat overblijft, is het filmbeeld van de boom met de overblijvende peren aan de takken en met de neergevallen peren aan de voet van de boom. Dan keert een van de Poolse bouwvakkers terug naar de boom en plukt een peer. Even later test hij met zijn twee collega’s uit of de kweepeer kan worden geschild als een gewone peer en welke smaak die heeft. Die scène staat helemaal in het teken van het praktische nut van de kweeperenboom en zijn vruchten, het nut ervan voor de mens als voedsel. 

Die houding contrasteert met het voorbije artistieke proces en de esthetische attitude van Antonio López García. Zijn blikveld ziet enkel nabije schoonheid, geen praktisch nut. Hij focust maandenlang op de vibraties van het leven zelf waarbij vragen naar het doel en het nut van de kweeperenboom als fruitboom hem niet interesseren. De beslissing om zijn artistieke nabijheid bij de boom te beëindigen, wortelt in zijn besef dat het onmogelijk is geworden om nog verder te werken. Hij accepteert het einde, hij omringt de peren van de boom met de grootste eerbied die dicht aanleunt bij de tedere nabijheid voor een medemens. Dat laatste krijgt zijn visuele echo in de laatste sequentie in de studio. Maria schildert een portret dat helemaal in het teken staat van de dood. Daarbij ligt het accent niet op de dood als eindpunt, als dood punt. Het schilderij waarbij Antonio zelf als model dient, staat helemaal in het teken van de vriendschap. De dode man op zijn sterfbed is de overleden jeugdvriend Paco Solórzano. Antonio houdt in zijn rechterhand een oude foto die dateert van 1958. Hij bezocht toen samen met Paco het Pantheon in Athene waar ze zich vóór het oud-Griekse monument lieten fotograferen. De hele enscenering en montage van die slotsequenties evoceren de liefdevolle kracht van de nabijheid via de warme herinnering aan de schoonheid van het beleefde leven: de droom van Antonio bij zijn ouderlijke huis met de kweeperenboom en de fotografische herinnering aan de vriendschap en de gedeelde gevoeligheid voor de klassieke schoonheid, waarvan de oorsprong aanwezig is in Athene, zij het als ruïne, een herinnering in steen. In de spiegel van het artistieke proces bij de kweeperenboom met zijn neerwaartse dynamiek met als orgelpunt het schilderij van Maria in het teken van het sterfbed van een dierbare vriend, verschijnt de dood niet als spelbreker. Alles oogt als de omarming van de dood in het volle licht van de spiegel van het leven zelf. Het beeld van het sterven als beaming van de schoonheid van het leven, ook in zijn gebrokenheid, eindigheid en begrenzing. 

<span style="color:fuchsia">**'MAS INTEGRO'**</span>

De artistieke weg die Antonio López García aflegt, werpt een bijzonder licht op het fenomeen ‘beeldende kunst’ in relatie tot het fenomeen van het leven. Twee belangrijke dialogen expliciteren dat thema; ze vormen het corpus van de eerste helft van de film. In het begin ervan, het dagdeel ‘Maandag 1 oktober’ staan Antonio en Maria samen bij de boom. Ze vertellen over de hoofdrol van de concrete en wisselende positie van het zonlicht in hun kleine stadstuin en de impact ervan voor het schilderen van de kweeperenboom met zijn rijpe vruchten. Van het begin af is het duidelijk dat Antonio zijn schilderkunst ent op de concrete Regie van de Lichtaard. 

>>_Antonio López García schept geen tweederangsrealiteit: hij bekijkt de mensen, de dingen zoals ze zijn, oog in oog. Antonio is de anti-Picasso. (Ordón͂ez, 40)._

Antonio López formuleert zelf wat het fundament van de Regie van de Lichtaard voor hem en zijn kunst betekent: 

>>_A painting by Matisse of Picasso or a sculpture of Giacometti contain less of the totality of the twentieth century than a Greek or Egyptian sculpture does of its own time. The problem is that totality exists in any fragment of nature. The material and the light which reveal it have limitless echoes. Everything is equally noble…I believe in the complexity of the human being, and that art must measure up to that complexity (Brenson, 333)_

Die grondgedachte over de nabijheid van de kunst bij de concrete, ‘lichtende’ realiteit stoffeert de tweede dialoog van het eerste filmdeel. Die situeert zich in het dagdeel ‘Woensdag 10 oktober’. Die dialoog tussen Antonio en zijn vriend-collega Enrique Gran beweegt naar een tweevoudig crescendo: artistiek gezien, werkt Antonio progressief de compositie van zijn schilderij af en parallel intensifieert hun gesprek inhoudelijk. Hun dialoog zelf bestaat filmisch uit een triptiek. Het eerste en derde luik ervan vormen een inclusie want ze situeren zich in het buitenatelier; in het middelluik ervan zetten beide kunstenaars hun gesprek verder binnen, met name in het pas gerenoveerde, maar nog niet ingerichte nieuwe aterlier. De triptiek beschrijft filmisch één dagritme ofschoon de opnames ervan plaatsvonden op woensdag 10 en donderdag 11 oktober. De opnames van die twee dagen zijn gemonteerd als één dagdeel, als één dagcyclus van het zonlicht: het eerste deel verloopt in de voormiddag; het middelluik omvat de middagpauze binnen; het derde deel situeert zich in de latere namiddag tot aan de avondschemering.

De dialoog tussen Antonio en Enrique opent met de vriendschappelijke begroeting. Maria laat Enrique binnen en vertelt hem dat Antonio buiten aan het schilderen is. Antonio introduceert Enrique in zijn lopend project bij de boom. Hij legt opnieuw de nadruk op de werking van het zonlicht dat tot aan de middag de boom en zijn vruchten doet opleven. Hij wil maximaal van dat speciaal licht gebruik maken. Vervolgens laat Antonio Enrique zijn voeten zetten op de precieze plaats waar hij zelf gaat staan om de kweeperenboom te schilderen. Enrique ontdekt hoe prachtig dat zicht is. Beiden wisselen hun inzichten uit over het gekozen formaat en de compositie. Wat dat laatste betreft besluiten ze dat de compositie kan verbeteren indien Antonio de boom op het doek met 5 à 6 centimeter zou verlagen. Daarna vraagt Antonio Enrique hem te helpen een nieuwe horizontale lijn op het doek te tekenen om die verlaging te kunnen realiseren. Antonio werkt verder terwijl Enrique in stilte neerzit en toekijkt. Ze luisteren ondertussen via de transistor naar een opera-duet met op de achtergrond het geluid van de sporende trein. Terwijl Antonio blijft doorwerken aan het schilderij ― de beelden van de schilderende Antonio, op de rug gefilmd, vormen het beeldende leidmotief van de vriendschappelijke ontmoeting ― hervat Enrique hun gesprek. De focus ligt nu op de herinneringen aan hun gemeenschappelijke studententijd. De aanzet is een oude foto aan de poort van de kunstschool San Fernando, waar ze elkaar hebben leren kennen. Enrique droeg toen nog een militair uniform dat, zo zegt hij, veel te groot was. De zeven jaar jongere Enrique beschouwde Antonio toen reeds als een veteraan in de kunst. Enrique herinnert zich dat hij toen begonnen was met het tekenen naar de Romeinse kopie van het Apoxyomenos, een standbeeld van een bewegende Griekse atleet, een werk van de oud-Griekse beeldhouwer Lysippos, hofbeeldhouwer van Alexander de Gorte. De Romeinse kopie wordt bewaard in de musea van het Vaticaan. Enriques tweede tekening was naar de Venus van Milo waarvan er een kopie staat in het atelier van Antonio. Enrique vertelt dat hij als student Antonio ging opzoeken terwijl die aan het tekenen was. Zo leerden ze elkaar kennen…voor het leven.

Beide Spaanse kunstenaars spreken ook met bewondering over hun toenmalige grootmeester Soria. Antonio herinnert zich het motto van Soria: ‘_mas integro_’. Het Spaanse ‘mas’ betekent ‘meer’ en ‘integro’ staat voor ‘integer, puur, ongerept, eerlijk, oprecht’. Antonio die het ‘_mas integro_’ toen niet echt begreep, vertelt dat zij als studenten zoveel respect voor hun proffen hadden dat hij Soria niet durfde te vragen wat die precies bedoelde. Door de jaren heen heeft Antonio voor zichzelf dat motto wel als een kompas gebruikt. Beide mannen erkennen dat ze na al die jaren moeilijk in eigen woorden kunnen uitleggen wat het Soria-motto voor hen juist inhoudt. Antonio getuigt dat voor hem het belangrijkste van hun studententijd het samenzijn, het samenwerken, is geweest. Ze werkten vanuit een vriendschappelijk omgaan met elkaar. Enrique beklemtoont: ‘We leefden samen. Dat was werkelijk zeer schoon.’ Ook de vrije weekends brachten ze samen door. Enrique herinnert zich dat hij op zekere dag Antonio met zijn armen dirigerend de Negende van Beethoven zag zingen: ‘Dat was goddelijk.’ Beiden bevestigen dat voor hen muziek erg belangrijk was. 

Via een overvloeier opent het tweede deel van de dialoog met het beeld van een kopie van het grote fresco _Het Laatste Oordeel_ van Michelangelo in de Sixtijnse Kapel. Het geluid van een drilboor suggereert dat de locatie van het tweede deel van de dialoog nu binnen in het huis plaatsvindt. Enkele close-ups van het fresco volgen elkaar op. De reeks eindigt met het detail van de rechtop staande Christus met diens dreigende, opgeheven rechterarm. Enrique die de kopie aandachtig bekijkt, komt eerst in beeld. Nu zien we de vrij grote, reeds gerenoveerde witte kamer waar de kopie van de Venus van Milo staat. Beide mannen willen chocoladetaart eten en cola drinken. Alvorens naar de keuken te lopen, blijft Antonio naast de schouwende Enrique staan. Dan ontwikkelt zich een gesprek over het meesterwerk waarbij beiden de blik gericht houden op de kopie en elkaar aanvullen. Ze herinneren zich dat Michelangelo 63 à 64 jaar oud was toen hij aan het fresco begon en dat hij het vier jaar later beëindigde. Enrique vindt het meesterwerk ‘waanzin’. Antonio weet dat Michelangelo zijn eigen gezicht schilderde in de gevilde huid van de apostel en martelaar Sint-Bartholomeüs. Enrique ziet daarin een gebaar van negatieve zelfkritiek. Hij weet dat Michelangelo zichzelf een arme dwaas noemde. Antonio vindt Michelangelo zeker geen geestesgestoord iemand, maar wel iemand met een verschrikkelijk wereldbeeld. Dan verduidelijken beide kunstenaars wat die vaststelling voor hen inhoudt. Bij Michelangelo, zo stellen ze, hebben we te doen met de voorstelling van een godheid die zowel de schuldige zondaars als ook de rechtvaardigen straft. Iedereen vertoont angst ten aanzien van die godheid. Een nieuwe reeks van close-ups van angstige gezichten op het fresco bevestigt dat. Antonio vraagt aan Enrique of hij graag tot het beloofde paradijs van Michelangelo’s fresco zou willen behoren? 

>>‘_Neen, werkelijk niet. Iedereen probeert in het gevlei van die god te komen. Bovendien betreft het een menselijke godheid._’

Antonio borduurt hierop verder en hij herinnert eraan dat Michelangelo’s christelijke mens-god een heel andere uitstraling heeft dan de standbeelden van de oud-Griekse Olympische goden. Daarbij verwijst hij naar zijn levensgrote kopie van de _Venus van Milo_ in het atelier. Die kopie kwam al in beeld in de beginsequenties met Antonio wanneer hij binnen het nieuwe kader timmert waarop hij de plank en het doek klaarmaakt voor zijn buitenatelier bij de kweeperenboom. De _Venus van Milo_ vormt een beeldend leidmotief van de film want het vormt voor Antonio en Enrique sinds hun studententijd een artistiek kompas, een concretisering van het ‘_mas integro_’-motto. Lang hebben wetenschappers aangenomen dat de _Venus_ van één van twee oud-Griekse beeldhouwers was: Phidias of Praxiteles. Enrique over de _Venus van Milo_: 

>>_Het getuigt van een gezondheid van geest, van ziel, en het straalt lichaamskracht uit, terwijl bij Michelangelo alle lichamen geschonden zijn omdat ze schuldig zijn._

Antonio en Enrique besluiten dat Michelangelo in zijn eigen zelfportret op het fresco zijn eigen zwaarmoedigheid heeft uitgedrukt. Het beeld spreekt van een andere wereld, een andere denkwijze, een andere epoche. De oud-Griekse Phidias die een ook religieuze kunstenaar was, heeft niets gemeen met Michelangelo. Het enige wat men ziet in het beeld van Phidias is volgens Antonio ‘_de volheid van het zijn_’. Enrique: ‘_Bij Michelangelo zien we veel spieren en fysieke kracht, maar..._’ Antonio vult aan: ‘_Het is de negatie van het leven._’ Enrique: ‘_Jazeker. Iedereen op het fresco heeft angst voor zo een god._’ 

Het derde en laatste fragment van het kunstenaarsgesprek is kort. Antonio schildert geconcentreerd verder terwijl Enrique toekijkt; hij zit neer op een stoel en steunt met zijn ellebogen op zijn knieën. Ze luisteren via de transistorradio naar vioolmuziek. Zonder te stoppen met tekenen opent Antonio het gesprek. Hij polst bij Enrique naar het beeld waaraan hij tegenwoordig aan het werken is. Die noemt het beeld dat bijna af is, een hele uitdaging. Het levende model met wie hij werkt, is zo indrukwekkend dat het hem aan de oud-Griekse beeldhouwer Phidias doet denken: ‘_Die handen, dàt lichaam, dàt hoofd!_’ Als hij met het portret circa 70 procent van het model kan bereiken, mag Enrique, zo zegt hij zelf, tevreden zijn. Enrique beklemtoont ook dat het werken met de tijd erg waardevol is voor hem. Hij herinnert zich dat iemand eens vertelde dat de Parijse kunstenaars in het interbellum die even oud waren als zij nu, nog steeds koortsachtig bleven doorwerken. De tijd maakt hem immers tijdens het werken aan een beeld bewust van deel te hebben aan het leven. Enrique spreekt zijn bewondering uit voor die vroegere generatie Parijse kunstenaars. En nu hij ook zo oud is geworden, begrijpt hij ze ook. Enrique in zijn eigen woorden:

>>_Ik werk met veel… de tijd is waardevol, ik werk voortdurend. Ik weet de diepe reden daarvan: het levensgevoel, het besef in het leven te staan en deel te hebben eraan, ook al weten we dat de reële tijd die we nog hebben, niet zo groot meer zal zijn. Het besef dat er toch nog enkele jaren resten, stimuleert de geest onbewust vooruit._

In het vriendschappelijke gesprek krijgt het stille schouwen het laatste woord. Antonio staat vóór het doek met de kweeperenboom terwijl Enrique in zichzelf gekeerd neerzit op zijn stoel. Op de transistorradio begint R.N.E. Radio 2 met de voorlezing van het nieuwsbericht; de avondschemer valt. Beide kunstenaars sluiten de werkdag af; Antonio neemt het doek mee naar binnen; Enrique de stoelen. Ook het tweede deel mondt in dagdeel ‘Maandag 10 december’ uit in diezelfde stille beschouwing. Antonio zit neer op een stoel en schouwt; kijkend in de spiegel naar zijn grote tekening en naar de neergevallen peren aan de voet van de boom, beslist hij de tekening te beëindigen. Zijn artistiek besluit betekent niet dat het schilderij, respectievelijk de tekening, af en voltooid is. In beide beslissingen krijgt het artistieke motto ‘mass integro’ een nieuwe betekenis. Het vertolkt de fundamentele houding van waaruit Antonio López García  zijn kunst opbouwt: de levensbeschouwing. In nauwe samenwerking met Antonio zelf laat de regisseur Erice zien dat de plastische kunst in actie een authentieke vorm van levensbeschouwing wordt; ze verschijnt dan als een zeer hoogwaardig en tevens volwaardig menselijk werk. En omgekeerd duidt Erice filmisch dàt menselijk werk zelf als een volwaardig kunst-werk met diepe wortels in de levensbeschouwing. Niet het verbeelde leven of de wereld van de verbeelding zoals bijvoorbeeld in het surrealisme van René Magritte of Salvatore Dalí, noch in de abstracties van Picasso’s kubisme of Piet Mondriaans abstracte geometrische lijnen en vlakken; neen, het betreft het intens schouwen van het leven zelf, geboren en getogen uit het wonderlijke kosmische licht van de zon overdag en van de maan tijdens de avond en in de nacht. 

<span style="color:fuchsia">**DE LIEFDEVOLLE TWEEZAAMHEID**</span>

Nabij de kweeperenboom beoefent Antonio López García  de verheven kunst van de levensbeschouwing.<span style="color:blue">**El sol del membrillo**</span> laat zien dat dergelijke levensbeschouwing ontspringt aan een uitgesproken humane basishouding die de naam levenskunst verdient. Dat impliceert dat de creatie van een kunstwerk niet in de eerste plaats de kunst zelf dient, maar wel het wonder van het leven ingetogen viert. Tijdens die viering beleeft ze het inzicht zelf deel uit te maken van dat levenswonder. Dergelijke kunst opereert in alle opzichten als een levenswerk. Die sterke verwevenheid van de trias ‘_levensbeschouwing, levenskunst, levenswerk_’ ontspringt aan een humane bron: de liefdevolle tweezaamheid. Het wekt grote verwondering en bewondering hoe rijk de film <span style="color:blue">**El sol del membrillo**</span> het beeld van die liefdevolle tweezaamheid belicht. Dat voltrekt zich op twee niveaus tegelijk: dat van de ‘menswording’ en dat van ‘de artistieke beleving’. 

‘De menswording’ bekleedt het eerste niveau van die liefdevolle tweezaamheid. De ‘mens’ bestaat niet. Zelfs de opening van de Bijbel, _Genesis 1:27_, is het daarmee eens: de mens bestaat uit de twee-eenheid van man en vrouw, geschapen naar ‘Gods beeld’. De eeuwenoude ervaring van de homo sapiens heeft onze soort geleerd dat menszijn altijd een kwestie is van mens-wording. Dat diep existentieel besef draagt <span style="color:blue">**El sol del membrillo**</span>. Vanaf het derde dagdeel ‘Maandag 1 oktober’ blijkt al dat de camera niet enkel Antonio López volgt. Zijn vrouw Maria Moreno wordt van dan af ook een belangrijk personage: zij begeleidt de verbouwingswerken voor het nieuwe atelier en voert gesprekken met de Poolse bouwvakkers, maar ook als veelzijdig kunstenaar komt zij meermaals in beeld. In het begin, in het zopas genoemde dagdeel, zien we haar aan de tafel in het binnenatelier terwijl ze werkt aan een gravure. In close-up zien we hoe ze met een burijn in de hand, kijkend met een lens, de gravure realiseert. En naar het einde toe van de film, in dagdeel ‘Dinsdag 11 december’, zien we haar aan het werk als schilder van een groot doek. Uit het eerder genoemde dagdeel van ‘Maandag 1 oktober’ zien we hoe Antonio zijn vrouw Maria als een evenwaardige partner in de kunst beschouwt. Hij voert met haar het eerste gesprek over zijn omgaan met het licht als kunstenaar bij de levensboom. Ze verschijnen als Adam en Eva in het aards paradijs. In schril contrast met het tweede scheppingsverhaal in _Genesis 2-3_ komt er in El Sol del Membrillo geen zondeval voor, geen straffende uitdrijving uit het paradijs, integendeel. In het dagdeel ‘Zondag 28 oktober’ filmt Erice het gezin López-Moreno in de tuin: de ouders en hun twee volwassen dochters Carmen López en Elisa Ruiz López. Tijdens dat familiaal samenzijn in de tuin knipt Maria het haar van haar man. En in een ander gesprek informeert Antonio bij haar hoe het is gesteld met de ontsteking aan haar hand. Dat lijken overbodige, ja zelfs banale faits divers, maar dat zijn ze niet. <span style="color:blue">**El sol del membrillo**</span> evoceert ermee de dagelijkse liefdevolle tweezaamheid van het echtpaar, voedingsbodem van hun gezin maar ook van hun beider artistieke werk. 

Een belangrijk aspect van het beeld van de menswording in <span style="color:blue">**El sol del membrillo**</span> vormt de verwevenheid van de kunst met het dagelijks leven. Tijdens hun bezoek aan hun vader nabij de kweeperenboom spreken de twee dochters met hem over diens nieuwe jas en schoenen. De innige verwevenheid van het dagelijks leven met de creatie van kunst loopt als een rode draad doorheen de film via de montage. Die verbindt de sequenties van de verbouwing van het huis tot nieuw atelier met de sequenties van het schilderen en het tekenen van en bij de kweeperenboom. Vanuit die geest toont Erice naar het einde toe van de film, in het dagdeel ‘Dinsdag 11 december’, een vroeg schilderij van Antonio López García: _Le cena_ (De maaltijd): een beeldende ode aan het huiselijk leven met zijn dagelijkse terugkeer van het samen eten aan de tafel. Die dagelijkse ‘gewoonte’ krijgt de uitstraling van een huisliturgie: het reële samenleven als de liturgie van de menswording. Vanuit de beeldende inspiratie van Antonio’s ‘huiselijke’ kunst filmt Erice bewust ook enkele tafelsequenties met de drie Poolse bouwvakkers. 

De sequenties die <span style="color:blue">**El sol del membrillo**</span> tot een uniek meesterwerk maken, situeren zich in en rond het te verbouwen huis met de ommuurde stadstuin waar de jonge kweeperenboom groeit. Alles gebeurt in de bescheiden zone van zin die ontstaat uit de vele kleine handelingen van mensen die van elkaar houden en die permanent of tijdelijk verbonden leven. Hun handelingen zijn niet eenmalig; ze zijn als takken gegroeid aan de levensboom van hun gemeenschappelijk leven. Daarom ogen hun bewegingen als rituelen. Zo krijgen ze een sacraal karakter. Menswording en huisliturgie voeden elkaar. Dat contrasteert met bijvoorbeeld een kerkgebouw of tempel waar de clerici rituelen voltrekken omwille van de rituelen zelf. Hier, in El Sol del Membrillo, voltrekt zich de huisliturgie niet in naam van een set van theologische dogma’s en hoge woorden. Ze bestaat uit de krachtige en scheppende wil om het gedeelde leven te beleven in waardigheid door telkens opnieuw samen mens te worden op het blijvende ritme van dag en nacht, van zonlicht en maanlicht, van man en vrouw, ouder en kind, gezin en vrienden. Die dagelijkse, onophoudelijke menswording gebeurt in de nabijheid van de levensboom, hier aanwezig in de kleine, vruchtbare kweeperenboom. 

<span style="color:blue">**El sol del membrillo**</span> realiseert een levenskrachtige metafoor. De beelden van de artistieke nabijheid van Antonio López García  bij de kleine kweeperenboom scheppen een levend beeld van de intense en sacrale nabijheid, eigen aan de liefdevolle tweezaamheid. Die wordt aldus zelf tot een levensboom die de vruchten van de menswording voortbrengt. Antonio López García én Victor Erice plaatsen dit humane basisgegeven kritisch tegenover de achtergrond van de moeizame, globale, historische menswording einde 20ste eeuw. Dat gebeurt via de belangrijke plaats van de klankband. De transistorradio komt herhaaldelijk in beeld, in close-up, bij de kweeperenboom, én is in tal van sequenties duidelijk hoorbaar met onder andere de nieuwsuitzendingen. Al schilderend en tekenend bij de kweeperenboom sluit Antonio López García  zich niet af van de buitenwereld en van de actualiteit. Daarbij ontvouwt zich het thema ‘oorlog en vrede’, twee basiscomponenten van de globale menswording. Antonio luistert op 1 oktober 1990 naar de nieuwsberichten over de toenemende oorlogsdreiging in het Nabije Oosten, het Golfconflict, mede door de dreigende taal van de Iraakse president Sadam Hoessein. Hij roept alle Arabieren op om Jeruzalem te bevrijden en een ‘heilige oorlog’ te beginnen tegen alle aanwezige buitenlandse troepen in Saoedi-Arabië. Antonio hoort ook dat Israël na 23 jaar opnieuw diplomatieke betrekkingen heeft aangeknoopt met de Sovjet-Unie (Rusland). De kunstenaar volgt ook het nieuws over een nieuwe periode van vrede in Europa. De omroepster kondigt aan dat ‘morgen 2 oktober’ de communistische Deutsche Demokratische Republik (DDR) ophoudt te bestaan en dat in Berlijn het feest van de Duitse hereniging en dus ook van het einde van het IJzeren Gordijn en de Koude Oorlog zal doorgaan. Dat hiermee de Oost-Europese landen deel kunnen uitmaken van de democratische Europese Unie is al realiteit geworden in het huis van Antonio en Maria. De aanwezigheid van de drie Poolse bouwvakkers is daar het concrete en levende bewijs van. Erice maakt gebruik van de paralelmontage om het renovatiewerk van de Poolse bouwvakkers te verweven met het werk van Antonio bij de kweeperenboom. Met die verwevenheid creëert de film een sprekende, blijvende metafoor van het gemeenschappelijke werk aan ‘_het Huis van Europa_’, hoeksteen voor een stabiele vrede in een democratisch Europa. De benaming ‘_Huis van Europa_’ komt van Michail Gorbatsjov, de laatste secretaris-generaal van de Communistische Partij van de Sovjet-Unie en tevens de laatste president van diezelfde Sovjet-Unie. In het lange gesprek tussen Antonio en Enrique komt ook de _Negende Symfonie_ van Beethoven ter sprake, het Europese volkslied. <span style="color:blue">**El sol del membrillo**</span> laat zien dat dergelijk belangrijk en noodzakelijk ‘bouwwerk’ aan het ‘_Huis van Europa_’ nood heeft aan een grote, historische renovatie, met als hoeksteen een cultuur van de liefdevolle tweezaamheid tussen de mens en de levensboom, zichtbaar en tastbaar beeld van het leven op de planeet Aarde.

Menswording omvat altijd een nu-moment verweven met een toen-moment. Geen nu zonder een afgelegde weg. Die historische dimensie speelt ook mee in <span style="color:blue">**El sol del membrillo**</span>. Dat gebeurt via het thema van de religie in relatie tot de kunst. Actualiseert de Erice-film de menswording via het beeld van de transistorradio, dan concretiseert de film de historische menswording via twee concrete historische kunstwerken en het gesprek erover dat  Antonio en zijn levensvriend en collega Enrique Gran voeren in het dagdeel ‘Woensdag 10 oktober‘. De bedoelde kunstwerken zijn kopieën: de _Venus van Milo_ en _Het Laatste Oordeel_ van Michelangelo. Beide kopieën staan in het nieuwe atelier van het te renoveren huis. De originele _Venus van Milo_ bevindt zich sinds 1821 in het Parijse Louvre. Landbouwer Yorgos Kentrotas ontdekte het bij toeval in 1820 in een veld op het Egeïsche eiland Melos (Italiaans: Milo), vandaar de naam. Eerst schreven historici het beeld toe aan één van de twee oud-Griekse beeldhouwers Phidias of Praxiteles. Grondig onderzoek heeft ondertussen duidelijk gemaakt dat het beeld stamt uit de hellenistische tijd (323-30 v.Chr.). De Romeinse naam Venus is misleidend omdat het een oud-Grieks beeld is, vermoedelijk van Alexandros van Antiochië. Het verbeeldt Aphrodite, de Griekse godin van de vrouwelijke liefde en schoonheid, de Venus van de Romeinen. De andere kopie, _Het Laatste Oordeel_ van Michelangelo Buonarroti, komt pas in beeld tijdens het gesprek tussen Antonio en Enrique binnen in het vernieuwde aterlier. Tijdens de montage van het gesprek verschijnen er verschillende details van de kopie in close-up. Michelangelo schilderde het beroemde fresco in de Sixtijnse Kapel in het Vaticaan te Rome in opdracht van paus Paulus III. De beroemde renaissance-beeldhouwer en schilder werkte van 1534 tot 1541 aan het fresco waarover de Vaticaanse kringen onderling pro en contra discussieerden nog voor het werk af was. 
Tijdens hun gesprek over de twee monumenten uit de kunstgeschiedenis nemen beide Spaanse kunstenaars een duidelijk standpunt in. Ze erkennen dat beide beelden esthetisch en artistiek gezien, grote meesterwerken zijn die aan de menselijke verbeelding blijven appelleren. Hun benadering reikt echter verder dan een zuivere kunsthistorische reflectie. Beide Spaanse vrienden en kunstenaars delen sinds hun studententijd de afwijzing van het motto ‘kunst om de kunst’. Hun motto ‘_mas integro_’ roept een andere kunstwereld op. Antonio en Enrique benaderen beide kunstwerken als spiegels van een bepaalde levensbeschouwing, van een wijze waarop mensen in het verleden naar het leven keken. En dat openbaart zich vooral in de religieus bezielde kunst. Zowel de _Venus van Milo_ als _Het Laatste Oordeel_ van Michelangelo zijn immers religieuze kunstwerken. Ze komen voort uit een diep geworteld, collectieve religie: de oud-Griekse mythologie van de Olympische goden enerzijds en de rooms-katholieke dogmatische religie anderzijds. Antonio en Erice zien in het Venusbeeld een groot realisme dat erg dicht bij de concrete menselijke, dagelijkse levenssfeer staat, terwijl _Het Laatste Oordeel_ een levensvijandige mythe vertolkt die veraf staat van het concrete leven van mensen. Het ene, realistische beeld, hoe geschonden het ook uit het verleden is opgedoken, spreekt van liefde, schoonheid en respect; het tweede dat ongeschonden tot ons is gekomen, boodschapt afkeer, vergelding, zonde, straf en angst. Levensbeschouwing versus ideologie. Uit <span style="color:blue">**El sol del membrillo**</span> blijkt hoe Erice en López García zich bewegen aan de kant van de levensbeschouwing met wortels in de oud-Griekse kunst en haar nabijheid bij het aardse leven. Dat engagement impliceert dat ze afstand nemen van iedere kunst die wordt aangedreven door een of andere ideologie. Het levensbeschouwelijke werk van de filmcamera én het penseel en het potlood nabij de kweeperenboom, concreet en tastbaar beeld van de levensboom, ogen als sacrale handelingen. Ze vieren het sacrament van het leven op aarde, los van iedere theologie die tot ideologie is verworden. Antonio López García spreekt over dat inzicht in twee interviews:

>>_In every human being however, there exists a religious base…Our knowledge  prevents us from believing in any god, and from now on we will have to live without them. In every human being, however, there exists a religious base…(Brenson, 310) Dogma’s are the most harmful and immature things there are, not just in art but in life generally. (Idem, 333)_

>>_De toute manière, l’art du 20e siècle montre un homme abandonné des dieux, dons les fondements intérieurs ont été mis à bas. Nous sommes tous sans dieu : le père qui étais là pour nous protéger et dons l’existence donnait un sens aux malheurs les plus terribles de la vie, a disparu. L’homme est resté orphelin et cette solitude est trop forte pour lui. … Mais le printemps et les champs qui se couvrent de coquelicots expriment la gloire la merveille du monde. (Lafaye, 56)_ 

‘Artistieke twee-eenheid’ typeert het tweede niveau van de liefdevolle tweezaamheid, dat van de kunsten. Door de bundeling van de artistieke krachten van de schilder- en tekenkunst enerzijds en de filmkunst anderzijds realiseert <span style="color:blue">**El sol del membrillo**</span> de artistieke twee-eenheid op een nooit eerder gerealiseerde manier. Filmbeeld enerzijds en schilderij en tekening anderzijds versterken elkaar voortdurend. In tal van sequenties vormen ze een intens samenspel. Het filmbeeld toont de schilder Antonio aan het werk, het geluid van zijn penseel, vermengd met de klanken van klassieke muziek via de transistorradio. Close-ups van de rechterhand die schildert en tekent, en de close-ups van de schouwende blik van de kunstenaar vormen samen, dankzij het filmbeeld, een visueel duet. De artistieke twee-eenheid vloeit voort uit de gemeenschappelijke oerbron, het zon- en maanlicht zoals het zich in al zijn schakeringen op de Aarde manifesteert. 
Regisseur Victor Erice heeft El Sol del Membrillo gerealiseerd vanuit zijn diepe overtuiging van het natuurlijk bondgenootschap van schilderkunst en filmkunst. In zijn toelichting bij zijn film vertrekt hij van het algemeen aanvaarde inzicht dat er eerst in de tweede helft van de 19de en de eerste helft van de 20ste eeuw een spanning is ontstaan tussen de opkomende fotografie en film enerzijds en de eeuwenoude schilderkunst anderzijds. Uit die spanning is dan de moderne schilderkunst ontstaan. Wegens de druk die uitging van de nieuwe fotografie en film schuwde de schilderkunst iedere vorm van realisme en figuratie, en vond haar heil in de abstractie van vormen en kleuren. Op dit ogenblik, vandaag dus, ondergaan de film én de schilderkunst een gemeenschappelijke crisis wegens de evolutie van de productie en consumptie van beelden via televisie en smartphone. De schilderkunst en de filmkunst worden nu gemeenschappelijk geconfronteerd met die globale crisis van het beeld. Beide media ervaren elkaar nu als bondgenoten. Erice zelf:

>>_Misschien wel vanwege dit alles reizen schilderkunst en film door meer dan één gemeenschappelijk territorium, waarbij ze zelfs soortgelijke frustraties en hoop delen. (Presentacion, 3)._ 

In dit perspectief gezien verschijnt <span style="color:blue">**El sol del membrillo**</span> als een bewust gemeenschappelijk experiment van de ‘beeldgenoten’ schilderkunst en filmkunst. Beide zoeken en vinden er een gemeenschappelijk beeldterritorium in de regie van de Lichtaard. Een wezenlijk aspect ervan is het omgaan met de tijd. Het licht en de tijd vormen één wezen. Het respect voor en de omgang met de tijd spreekt in <span style="color:blue">**El sol del membrillo**</span> uit iedere sequentie. Erice hanteert in datzelfde perspectief de filmtechniek van de overvloeier of crossfade, een koppeling van een fade out en een fade in. Zo componeert hij het filmische leidmotief van de donkere wolken met het doorbrekende licht als overgangsbeeld tussen de schilder- en tekensessies, en de verschillende dagdelen. Antonio López García vecht niet tegen de tijd; hij beweegt mee met het ritme van de tijd dat zich ook manifesteert in de veranderende positie van het zonlicht, alsook in de veranderende weersomstandigheden eigen aan de herfst die overgaat in de winter. Hij zegt in een interview: ‘_Ik weet ook dat mijn schilderij inferieur is ten opzichte van de natuur zelf._’ (Lafaye, 56). 

Het respect voor de Regie van de Lichtaard blijkt uit de slotsequenties. Antonio López García  heeft de onafgewerkte tekening opgeborgen en zijn buitenatelier afgebroken. De kweepenboom staat nu terug alleen met de overrijpe peren liggend op de grond. Het is daar dat Erice zijn camera heeft opgesteld met een automatische timer. Dat betekent dat er geen mens meer bij de machine aanwezig is, terwijl de camera volgens vast ingestelde tijdstippen aanslaat en opnames maakt. Op die wijze laat Erice de autonomie van de Regie van Lichtaard zien waar de filmcamera getuige van is. De opstelling van de automatische camera getuigt van een groot respect voor de levensboom, een respect waarvan ook de ‘onafgewerkte’ schilderij en tekening blijk hebben gegeven. Erice heeft de camera zo laag mogelijk tegen de aarde bij de voet van de boom opgesteld als een gebaar van nederigheid tegenover het eigen ritme van het leven zelf, gedirigeerd door de evolutie van het licht; een diepe buiging van respect voor wat groter is dan de mens zelf, ook groter dan de kunst van de creatieve mens, een creativiteit die gevoed wordt uit de humane bron van de liefdevolle tweezaamheid die de trouw aan de gave van het aardse leven be-leeft. 


<a name="CON"></a>

## <font color="#808000">**Context**</font>

<span style="color:blue">**El sol del membrillo**</span> put zijn creatieve kracht uit de creatie van het beeld van de levensboom. In de westerse kunsten is dat beeld tot op heden vooral geënt op de Bijbelse mythe van het aards paradijs uit het beginboek Genesis. Over dat beeldend motief, zie onze bijdrage: Het aards paradijs als zinnebeeld, in: Men(S)tis studie nr. 2, vooral p. 58-122, naar aanleiding van _The Tree of Life_ van Terence Malick, evenals <span style="color:blue">**El sol del membrillo**</span>, vertoond tijdens De Dag van de Religieuze Film.

<a name="LIN"></a>

## <font color="#808000">**Links**</font>

Michael Brenson, Interview with Antonio López García, in: Michael Brenson, Francisco Calvo Serraller, Edward J. Sullivan, _Antonio López García_, New York, Rizzoli International Publications, INC., 1990, pp. 306-344.

José Antonio Fernádez Ordón͂ez in: _Antonio López_. Europalia 85 Espan͂a, Museum voor Moderne Kunst, Brussel, 1985.

Soledad Alamedia, _Antonio Lopez. El que suena con la luz_, in: El Pais Seminal, nr. 104, 14.02.1993, pp. 50-57. 

Jean- Jacques Lafaye, _L’Artiste, le monde et le verbe_. Interview avec Antonio López García , in : Connaissance des Arts, nr. 469, maart 1991, pp. 49-56.

Rikki Morgan, Victor Erice, _Painting The Sun_. Interview with Victor Erice, in: Sight and Sound, April 1993, pp. 26-29.

Victor Erice, _Presentacion_, in: Victor Erice, López García El Sol del membrillo, Lerner & Lerner, 1992, p. 3. 




<font size="-2"> © Sylvain De Bleeckere, Men(S)tis, 2024.</font>

